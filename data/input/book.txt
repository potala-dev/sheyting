༄༅། །​བཤེས་པའི་སྤྲིང་ཡིག་ཕལ་སྐད་དུ་བཀྲལ་བ་བློ་དམན་འཇུག་པའི་སྒོ་ཞེས་བྱ་བ་བཞུགས་སོ།།


མཛད་པ་པོ།

༧སྐྱབས་རྗེ་ཡོངས་འཛིན་མཁན་ཆེན་ཁྲ་འགུ་རིན་པོ་ཆེ།





THRANGU VAJRAVIDYA EBOOKS

VAJRA VIDYA INSTITUTE LIBRARY

Khajuhee, P.O. Sarnath 221007, Varanasi, U.P. India

Phone: 00-91-542-2595744, 2595748

Email: vvlibrary48@yahoo.in

www.vajravidya.org

www.rinpoche.com

* * * * * * * *

THRANGU VAJRAYANA BUDDHIST CENTRE

RM 912, 9/F., Wah Shing Centre,

11-13 Shing Yip St., Kwun Tong, Hong Kong

Phone: (852)2760 8381, Email: info@thranguhk.org

Website: www.thranguhk.org

Ebook prepared by Ngodup Gyaltsen





[Ebook]

དཔེ་སྒྲིག་པ། རྒན་དངོས་གྲུབ་རྒྱལ་མཚན།

[Paper Book]

ཐ་མའི་ཞུ་སྒྲིག་པ། མཁན་པོ་ཤེས་རབ་ཕུན་ཚོགས།

ཞུ་དག་པ། མཁན་པོ་ཆོས་རྒྱལ། མཁན་པོ་པདྨ་དོན་འགྲུབ། སློབ་དཔོན་ཀརྨ་ནོར་རྒྱས།

དཔེ་སྐྲུན་འགན་འཁུར་པ། རྒན་དངོས་གྲུབ་རྒྱལ་མཚན།

སྒྲ་ཕབ་པ། བཛྲ་བིདྱཱའི་སློབ་ཐོན་ཉེར་གསུམ་པ།

རྒྱུ་སྦྱོར་པ། ཤེས་རབ་རྡོ་རྗེ། (Canada Thrangu Monastery)

པར་སྐྲུན། Thrangu Media

པར་ཐེངས་དང་པོ། སྤྱི་ལོ་༢༠༢༢ དེབ་གྲངས། ༡༠༠༠





དཀར་ཆག།


ཀ༽ བཤེས་པའི་སྤྲིང་ཡིག་གི་རྩ་བ།

ཁ༽ བཤེས་པའི་སྤྲིང་ཡིག་ཕལ་སྐད་དུ་བཀྲལ་བ།

༡- མཚན་དོན་དང་འགྱུར་ཕྱག།

༢- གཞུང་གི་དོན།

༣- ཐོག་མར་དགེ་བ་ཀླད་ཀྱི་དོན།

༤- བར་དུ་དགེ་བ་གཞུང་གི་དོན།

༥- ལམ་གྱི་རྟེན་དད་པ་བཤད་པ།

༦- ལམ་གྱི་ངོ་བོ་མདོར་བསྟན་པ།

༧- ལམ་གྱི་ངོ་བོ་རྒྱས་པར་བཤད་པ།

༨- སྦྱིན་པ།

༩- ཚུལ་ཁྲིམས།

༡༠- བཟོད་པ།

༡༡- བརྩོན་འགྲུས།

༡༢- བསམ་གཏན།

༡༣- ཤེས་རབ།

༡༤- དེ་དག་གི་དོན་ཉམས་སུ་ལེན་པ་ལ་དབུགས་དབྱུང་བ།

༡༥- མཐའ་མར་དགེ་བ་མཇུག་གི་དོན།

༡༦- མཛད་བྱང་དང་འགྱུར་བྱང་།​





༄༅། །བཤེས་པའི་སྤྲིང་ཡིག་གི་རྩ་བ་བཞུགས་སོ།།


༄༅། །རྒྱ་གར་སྐད་དུ། སུ་ཧྲྀ་ད་ལེ་ཁ།

བོད་སྐད་དུ། བཤེས་པའི་སྤྲིང་ཡིག།

འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ།།

ཡོན་ཏན་རང་བཞིན་དགེ་འོས་བདག་གིས་ནི།།

བདེ་བར་གཤེགས་པའི་གསུང་བསྙད་ལས་བྱུང་བའི།།

བསོད་ནམས་འདུན་སླད་འཕགས་པའི་དབྱངས་འདི་དག།

ཅུང་ཟད་ཅིག་བསྡེབས་ཁྱོད་ཀྱིས་གསན་པར་རིགས།། ༡

ཇི་ལྟར་བདེ་གཤེགས་སྐུ་གཟུགས་ཤིང་ལས་ཀྱང་།།

བགྱིས་པ་ཅི་འདྲའང་རུང་སྟེ་མཁས་པས་མཆོད།།

དེ་བཞིན་བདག་གི་སྙན་ངག་འདི་ངན་ཡང་།།

དམ་ཆོས་བརྗོད་ལ་བརྟེན་སླད་སྨད་མི་བགྱི།། ༢

ཐུབ་པ་ཆེན་པོའི་བཀའ་ནི་སྙན་དགུ་ཞིག།

ཁྱོད་ཀྱི་ཐུགས་སུ་ལྟ་ཡང་ཆུད་མོད་ཀྱི།།

རྡོ་ཐལ་ལས་བགྱིས་དགུང་ཟླའི་འོད་ཀྱིས་ནི།།

ཆེས་དཀར་ཉིད་དུ་ཅི་སྟེ་མི་བགྱིད་ལགས།། ༣

རྒྱལ་བས་སངས་རྒྱས་ཆོས་དང་དགེ་འདུན་དང་།།

གཏོང་དང་ཚུལ་ཁྲིམས་ལྷ་རྗེས་དྲན་པ་དྲུག།

རབ་ཏུ་བཀའ་སྩལ་དེ་དག་སོ་སོ་ཡི།།

ཡོན་ཏན་ཚོགས་ཀྱི་རྗེས་སུ་དྲན་པར་བགྱི།། ༤

དགེ་བའི་ལས་ལམ་བཅུ་པོ་ལུས་དང་ནི།།

ངག་དང་ཡིད་ཀྱིས་རྟག་ཏུ་བསྟེན་བགྱི་ཞིང་།།

ཆང་རྣམས་ལས་ལྡོག་དེ་བཞིན་དགེ་བ་ཡི།།

འཚོ་བ་ལ་ཡང་མངོན་པར་དགྱེས་པར་མཛོད།། ༥

ལོངས་སྤྱོད་གཡོ་བ་སྙིང་པོ་མེད་མཁྱེན་ནས།།

དགེ་སློང་བྲམ་ཟེ་བཀྲེན་དང་བཤེས་རྣམས་ལ།།

སྦྱིན་པ་ཚུལ་བཞིན་སྩལ་བགྱི་ཕ་རོལ་ཏུ།།

སྦྱིན་ལས་གཞན་པའི་གཉེན་མཆོག་མ་མཆིས་སོ།། ༦

ཁྱོད་ཀྱི་ཚུལ་ཁྲིམས་མ་ཉམས་མོད་མི་དམའ།།

མ་འདྲེས་མ་སྦགས་པ་དག་བསྟེན་པར་མཛོད།།

ཁྲིམས་ནི་རྒྱུ་དང་མི་རྒྱུའི་ས་བཞིན་དུ།།

ཡོན་ཏན་ཀུན་གྱི་གཞི་རྟེན་ལགས་པར་གསུངས།། ༧

སྦྱིན་དང་ཚུལ་ཁྲིམས་བཟོད་བརྩོན་བསམ་གཏན་དང་།།

དེ་བཞིན་ཤེས་རབ་གཞལ་མེད་ཕ་རོལ་ཕྱིན།།

འདི་དག་རྒྱས་མཛོད་སྲིད་པའི་རྒྱ་མཚོ་ཡི།།

ཕ་རོལ་ཕྱིན་པ་རྒྱལ་བའི་དབང་པོར་མཛོད།། ༨

གང་ལ་ཕ་དང་མ་དག་མཆོད་བྱེད་པའི།།

རིགས་དེ་ཚངས་བཅས་སློབ་དཔོན་བཅས་པའང་ལགས།།

དེ་དག་ལ་མཆོད་གྲགས་པར་འགྱུར་བ་དང་།།

སླད་མ་ལ་ཡང་མཐོ་རིས་འགྱུར་བ་ལགས།། ༩

འཚེ་དང་ཆོམ་རྐུན་འཁྲིག་པ་བརྫུན་དང་ནི།།

ཆང་དང་དུས་མིན་ཟས་ལ་ཆགས་པ་དང་།།

མལ་སྟན་མཐོ་ལ་དགའ་དང་གླུ་དག་དང་།།

གར་དང་ཕྲེང་བའི་ཁྱད་པར་རྣམ་སྤོང་ཞིང་།། ༡༠

དགྲ་བཅོམ་ཚུལ་ཁྲིམས་རྗེས་སུ་བྱས་པ་ཡི།།

ཡན་ལག་བརྒྱད་པོ་འདི་དག་དང་ལྡན་ན།།

གསོ་སྦྱོང་འདོད་སྤྱོད་ལྷ་ལུས་ཡིད་འོང་བ།།

སྐྱེས་པ་བུད་མེད་དག་ལ་སྩོལ་བར་བགྱིད།། ༡༡

སེར་སྣ་གཡོ་སྒྱུ་ཆགས་དང་སྙོམ་ལས་དང་།།

མངོན་པའི་ང་རྒྱལ་འདོད་ཆགས་ཞེ་སྡང་དང་།།

རིགས་དང་གཟུགས་དང་ཐོས་པ་ལང་ཚོ་དང་།།

དབང་ཐང་ཆེ་བས་རྒྱགས་པ་དགྲ་བཞིན་གཟིགས།། ༡༢

བག་ཡོད་བདུད་རྩིའི་གནས་ཏེ་བག་མེད་པ།།

འཆི་བའི་གནས་སུ་ཐུབ་པས་བཀའ་སྩལ་ཏེ།།

དེ་བས་ཁྱོད་ཀྱིས་དགེ་ཆོས་སྤེལ་སླད་དུ།།

གུས་པས་རྟག་ཏུ་བག་དང་བཅས་པར་མཛོད།། ༡༣

གང་ཞིག་སྔོན་ཆད་བག་མེད་གྱུར་པ་ལ།།

ཕྱིས་ནས་བག་དང་ལྡན་པར་གྱུར་དེ་ཡང་།།

ཟླ་བ་སྤྲིན་བྲལ་ལྟ་བུར་རྣམ་མཛེས་ཏེ།།

དགའ་བོ་སོར་ཕྲེང་མཐོང་ལྡན་བདེ་བྱེད་བཞིན།། ༡༤

འདི་ལྟར་བཟོད་མཚུངས་དཀའ་ཐུབ་མ་མཆིས་པས།།

ཁྱོད་ཀྱིས་ཁྲོ་བའི་གོ་སྐབས་དབྱེ་མི་བགྱི།།

ཁྲོ་བ་སྤངས་པས་ཕྱིར་མི་ལྡོག་པ་ཉིད།།

འཐོབ་པར་འགྱུར་བར་སངས་རྒྱས་ཞལ་གྱིས་བཞེས།། ༡༥

བདག་ནི་འདིས་སྤྱོས་འདིས་གཏག་ཕམ་པར་བྱས།།

འདི་ཡིས་བདག་ནོར་ཕྲོགས་པར་གྱུར་ཏོ་ཞེས།།

འཁོན་དུ་འཛིན་པའི་འཁྲུག་ལོང་རྣམས་སྐྱེད་དེ།།

འཁོན་འཛིན་རྣམ་སྤངས་བདེ་བར་གཉིད་ཀྱིས་ལོག། ༡༦

སེམས་ནི་ཆུ་དང་ས་དང་རྡོ་བ་ལ།།

རི་མོ་བྲིས་པ་དེ་འདྲར་རིག་པར་བགྱི།།

དེའི་ནང་ཉོན་མོངས་ཅན་ལ་དང་པོ་ནི།།

མཆོག་སྟེ་ཆོས་འདོད་རྣམས་ལ་ཐ་མ་ལགས།། ༡༧

རྒྱལ་བས་སྙིང་ལ་འབབ་དང་བདེན་པ་དང་།།

ལོག་པར་སྨྲ་ལྡན་སྐྱེས་བུ་རྣམས་ཀྱི་ནི།།

སྦྲང་རྩི་མེ་ཏོག་མི་གཙང་ལྟ་བུའི་ཚིག།

རྣམ་གསུམ་བཀའ་སྩལ་དེ་ལས་ཐ་མ་སྤང་།། ༡༨

སྣང་ནས་སྣང་བའི་མཐར་ཐུག་མུན་པ་ནས།།

མུན་པའི་མཐར་ཐུག་སྣང་ནས་མུན་མཐར་ཐུག།

མུན་ནས་སྣང་བའི་མཐར་ཐུག་གང་ཟག་ནི།།

བཞི་སྟེ་དེ་དག་རྣམས་ཀྱི་དང་པོ་མཛོད།། ༡༩

མི་ནི་ཨ་མྲའི་འབྲས་བཞིན་མ་སྨིན་ལ།།

སྨིན་པ་དང་འདྲ་སྨིན་ལ་མ་སྨིན་འདྲ།།

མ་སྨིན་མ་སྨིན་པར་སྣང་སྨིན་ལ་ནི།།

སྨིན་པ་སྣང་ཞེས་བགྱི་བ་འདྲར་རྟོགས་མཛོད།། ༢༠

གཞན་གྱི་ཆུང་མ་མི་ལྟ་མཐོང་ན་ཡང་།།

ན་ཚོད་མཐུན་པར་མ་དང་བུ་མོ་དང་།།

སྲིང་མོའི་འདུ་ཤེས་བསྐྱེད་བགྱི་ཆགས་གྱུར་ན།།

མི་གཙང་ཉིད་དུ་ཡང་དག་བསམ་པར་བགྱི།། ༢༡

གཡོ་བའི་སེམས་ནི་ཐོས་མཚུངས་བུ་ལྟ་བུར།།

གཏེར་བཞིན་སྲོག་དང་འདྲ་བར་བསྲུང་བགྱི་སྟེ།།

གདུག་པ་དུག་དང་མཚོན་དང་དགྲ་བོ་དང་།།

མེ་བཞིན་འདོད་པའི་བདེ་ལ་ཡིད་འབྱུང་མཛོད།། ༢༢

འདོད་པ་རྣམས་ནི་ཕུང་ཁྲོལ་སྐྱེད་པ་སྟེ།།

རྒྱལ་བའི་དབང་པོས་ཀིམྤའི་འབྲས་འདྲར་གསུངས།།

དེ་དག་སྤང་བགྱི་དེ་ཡི་ལྕགས་སྒྲོག་གིས།།

འཁོར་བའི་བཙོན་རར་འཇིག་རྟེན་འདི་དག་བཅིངས།། ༢༣

གང་དག་དབང་པོ་དྲུག་ཡུལ་རྣམས་ལ་ནི།།

རྟག་ཏུ་མི་བརྟན་གཡོ་དང་གང་དག་གཅིག།

གཡུལ་ངོར་དགྲ་ཚོགས་ལས་རྒྱལ་དེ་དག་ལས།།

མཁས་རྣམས་དང་པོ་དཔའ་རབ་ལགས་པར་འཚལ།། ༢༤

བུད་མེད་གཞོན་ནུའི་ལུས་ནི་ལོགས་ཤིག་ཏུ།།

དྲི་ང་བ་དང་སྒོ་དགུ་དོད་པ་དང་།།

མི་གཙང་ཀུན་སྣོད་འདྲ་བ་དགང་དཀའ་དང་།།

པགས་པས་གཡོགས་དང་རྒྱན་ཡང་ལོགས་ཤིག་གཟིགས།། ༢༥

ཇི་ལྟར་མཛེ་ཅན་སྲིན་བུས་ཉེན་པ་ནི།།

བདེ་བའི་དོན་དུ་མེ་ལ་ཀུན་བསྟེན་ཀྱང་།།

ཞི་བར་མི་འགྱུར་དེ་ཉིད་འདྲ་བར་ནི།།

འདོད་པ་རྣམས་ལ་ཆགས་པའང་མཁྱེན་པར་མཛོད།། ༢༦

དོན་དམ་གཟིགས་པར་བགྱི་སླད་དངོས་རྣམས་ལ།།

ཚུལ་བཞིན་ཡིད་ལ་བྱེད་པ་དེ་གོམས་མཛོད།།

དེ་དང་འདྲ་བར་ཡོན་ཏན་ལྡན་པ་ཡི།།

ཆོས་གཞན་འགའ་ཡང་མཆིས་པ་མ་ལགས་སོ།། ༢༧

སྐྱེས་བུ་རིགས་གཟུགས་ཐོས་དང་ལྡན་རྣམས་ཀྱང་།།

ཤེས་རབ་ཚུལ་ཁྲིམས་བྲལ་བ་བཀུར་མ་ལགས།།

དེ་ལྟས་གང་ལ་ཡོན་ཏན་དེ་གཉིས་ལྡན།།

དེ་ནི་ཡོན་ཏན་གཞན་དང་བྲལ་ཡང་མཆོད།། ༢༨

འཇིག་རྟེན་མཁྱེན་པ་རྙེད་དང་མི་རྙེད་དང་།།

བདེ་དང་མི་བདེ་སྙན་དང་མི་སྙན་དང་།།

བསྟོད་སྨད་ཅེས་བགྱི་འཇིག་རྟེན་ཆོས་བརྒྱད་པོ།།

བདག་གི་ཡིད་ཡུལ་མིན་པར་མགོ་སྙོམས་མཛོད།། ༢༩

ཁྱོད་ཀྱིས་བྲམ་ཟེ་དགེ་སློང་ལྷ་དང་ནི།།

མགྲོན་དང་ཡབ་ཡུམ་དག་དང་བཙུན་མོ་དང་།།

འཁོར་གྱི་སླད་དུ་སྡིག་པ་མི་བགྱི་སྟེ།།

དམྱལ་བའི་རྣམ་སྨིན་སྐལ་ནོད་འགའ་མ་མཆིས།། ༣༠

སྡིག་པའི་ལས་རྣམས་སྤྱོད་པ་འགའ་ཡང་ནི།།

དེ་ཡི་མོད་ལ་མཚོན་བཞིན་མི་གཅོད་ཀྱང་།།

འཆི་བའི་དུས་ལ་བབ་ན་སྡིག་པ་ཡི།།

ལས་ཀྱི་འབྲས་བུ་གང་ལགས་མངོན་པར་འགྱུར།། ༣༡

དད་དང་ཚུལ་ཁྲིམས་ཐོས་དང་གཏོང་བ་དང་།།

དྲི་མེད་ངོ་ཚ་ཤེས་དང་ཁྲེལ་ཡོད་དང་།།

ཤེས་རབ་ནོར་བདུན་ལགས་པར་ཐུབ་པས་གསུངས།།

ནོར་གཞན་ཕལ་པ་དོན་མ་མཆིས་རྟོགས་མཛོད།། ༣༢

རྒྱན་པོ་འགྱེད་དང་འདུས་ལ་ལྟ་བ་དང་།།

ལེ་ལོ་སྡིག་པའི་གྲོགས་ལ་བརྟེན་པ་དང་།།

ཆང་དང་མཚན་མོ་རྒྱུ་བ་ངན་སོང་བ།།

གྲགས་པ་ཉམས་པར་འགྱུར་བ་དེ་དྲུག་སྤང་།། ༣༣

ནོར་རྣམས་ཀུན་གྱི་ནང་ན་ཆོག་ཤེས་པ།།

རབ་མཆོག་ལགས་པར་ལྷ་མིའི་སྟོན་པས་གསུངས།།

ཀུན་ཏུ་ཆོག་ཤེས་མཛོད་ཅིག་ཆོག་མཁྱེན་ན།།

ནོར་མི་བདོག་ཀྱང་ཡང་དག་འབྱོར་པ་ལགས།། ༣༤

དེས་པ་བདོག་མང་ཇི་ལྟར་སྡུག་བསྔལ་བ།།

འདོད་པ་ཆུང་རྣམས་དེ་ལྟ་མ་ལགས་ཏེ།།

ཀླུ་མཆོག་རྣམས་ལ་མགོ་བོ་ཇི་སྙེད་པ།།

དེ་ལས་བྱུང་བའི་སྡུག་བསྔལ་དེ་སྙེད་དོ།། ༣༥

རང་བཞིན་དགྲར་འབྲེལ་གཤེད་མ་ལྟ་བུ་དང་།།

ཁྱིམ་ཐབ་བརྙས་བགྱིད་རྗེ་མོ་ལྟ་བུ་དང་།།

ཆུང་ངུའང་རྐུ་བ་ཆོམ་རྐུན་ལྟ་བུ་ཡི།།

ཆུང་མ་གསུམ་པོ་དེ་དག་རྣམ་པར་སྤང་།། ༣༦

སྲིང་མོ་ལྟ་བུར་རྗེས་མཐུན་གང་ཡིན་དང་།།

མཛའ་མོ་བཞིན་དུ་སྙིང་ལ་འབབ་པ་དང་།།

མ་བཞིན་ཕན་པར་འདོད་དང་བྲན་མོ་བཞིན།།

དབང་གྱུར་གང་ཡིན་རིགས་ཀྱི་ལྷ་བཞིན་བཀུར།། ༣༧

ཁ་ཟས་སྨན་དང་འདྲ་བར་རིག་པ་ཡིས།།

འདོད་ཆགས་ཞེ་སྡང་མེད་པར་བསྟེན་བགྱི་སྟེ།།

རྒྱགས་ཕྱིར་མ་ལགས་སྙེམས་པའི་ཕྱིར་མ་ལགས།།

འཚག་ཕྱིར་མ་ལགས་ལུས་གནས་འབའ་ཞིག་ཕྱིར།། ༣༨

རིག་པའི་བདག་ཉིད་ཉིན་པར་མཐའ་དག་དང་།།

མཚན་མོའི་ཐུན་གྱི་སྟོད་སྨད་བཟླས་ནས་ནི།།

མནལ་ཚེའང་འབྲས་བུ་མེད་པར་མི་འགྱུར་བར།།

དྲན་དང་ལྡན་པར་དེ་དག་བར་དུ་མནོལ།། ༣༩

བྱམས་དང་སྙིང་རྗེ་དག་དང་དགའ་བ་དང་།།

བཏང་སྙོམས་རྟག་ཏུ་ཡང་དག་བསྒོམ་མཛོད་ཅིག།

གོང་མ་བརྙེས་པར་མ་གྱུར་དེ་ལྟར་ནའང་།།

ཚངས་པའི་འཇིག་རྟེན་བདེ་བ་ཐོབ་པར་འགྱུར།། ༤༠

འདོད་སྤྱོད་དགའ་དང་བདེ་དང་སྡུག་བསྔལ་དག།

རྣམ་པར་སྤངས་པའི་བསམ་གཏན་བཞི་པོ་ཡིས།།

ཚངས་དང་འོད་གསལ་དག་དང་དགེ་རྒྱས་དང་།།

འབྲས་བུ་ཆེ་ལྷ་རྣམས་དང་སྐལ་མཉམ་ཐོབ།། ༤༡

རྟག་དང་མངོན་པར་ཞེན་དང་གཉེན་པོ་མེད།།

ཡོན་ཏན་གཙོ་ལྡན་གཞི་ལས་བྱུང་བའི་ལས།།

དགེ་དང་མི་དགེ་རྣམ་ལྔ་ཆེན་པོ་སྟེ།།

དེ་བས་དགེ་བ་སྤྱོད་ལ་བརྩོན་པར་བགྱི།། ༤༢

ལན་ཚྭ་སྲང་འགས་ཆུ་ནི་ཉུང་ངུ་ཞིག།

རོ་བསྒྱུར་བགྱིད་ཀྱི་གངྒཱའི་ཀླུང་མིན་ལྟར།།

དེ་བཞིན་སྡིག་པའི་ལས་ནི་ཆུང་ངུ་ཡང་།།

དགེ་བའི་རྩ་བ་ཡངས་ལ་མཁྱེན་པར་བགྱི།། ༤༣

རྒོད་དང་འགྱོད་དང་གནོད་སེམས་རྨུགས་པ་དང་།།

གཉིད་དང་འདོད་ལ་འདུན་དང་ཐེ་ཚོམ་སྟེ།།

སྒྲིབ་པ་ལྔ་པོ་འདི་དག་དགེ་བའི་ནོར།།

འཕྲོག་པའི་ཆོམ་རྐུན་ལགས་པར་མཁྱེན་པར་མཛོད།། ༤༤

དད་དང་བརྩོན་འགྲུས་དག་དང་དྲན་པ་དང་།།

ཏིང་འཛིན་ཤེས་རབ་ཆོས་མཆོག་ལྔ་ཉིད་དེ།།

འདི་ལ་མངོན་བརྩོན་མཛོད་ཅིག་འདི་དག་ནི།།

སྟོབས་དབང་ཞེས་བགྱི་རྩེ་མོར་གྱུར་པའང་ལགས།། ༤༥

ན་རྒ་འཆི་སྡུག་བྲལ་དང་དེ་བཞིན་དུ།།

ལས་ནི་བདག་གིར་བྱས་ལས་མ་འདས་ཞེས།།

དེ་ལྟར་ཡང་དང་ཡང་དུ་སེམས་པ་ནི།།

དེ་ཡི་གཉེན་པོའི་སྒོ་ནས་རྒྱགས་མི་འགྱུར།། ༤༦

གལ་ཏེ་མཐོ་རིས་ཐར་པ་མངོན་བཞེད་ན།།

ཡང་དག་ལྟ་ལ་གོམས་པ་ཉིད་དུ་མཛོད།།

གང་ཟག་ལོག་པར་ལྟ་བས་ལེགས་སྤྱད་ཀྱང་།།

ཐམས་ཅད་རྣམ་པར་སྨིན་པ་མི་བཟད་ལྡན།། ༤༧

མི་ནི་ཡང་དག་ཉིད་དུ་མི་བདེ་ཞིང་།།

མི་རྟག་བདག་མེད་མི་གཙང་རིག་པར་བགྱི།།

དྲན་པ་ཉེ་བར་མ་བཞག་རྣམས་ཀྱིས་ནི།།

ཕྱིན་ཅི་ལོག་བཞིར་ལྟ་བ་ཕུང་ཁྲོལ་བ།། ༤༨

གཟུགས་ནི་བདག་མ་ཡིན་ཞེས་གསུངས་ཏེ་བདག།

གཟུགས་དང་ལྡན་མིན་གཟུགས་ལ་བདག་གནས་མིན།།

བདག་ལ་གཟུགས་མི་གནས་ཏེ་དེ་བཞིན་དུ།།

ཕུང་པོ་ལྷག་མ་བཞི་ཡང་སྟོང་རྟོགས་བགྱི།། ༤༩

ཕུང་པོ་འདོད་རྒྱལ་ལས་མིན་དུས་ལས་མིན།།

རང་བཞིན་ལས་མིན་ངོ་བོ་ཉིད་ལས་མིན།།

དབང་ཕྱུག་ལས་མིན་རྒྱུ་མེད་ཅན་མིན་ཏེ།།

མི་ཤེས་ལས་དང་སྲེད་ལས་བྱུང་རིག་མཛོད།། ༥༠

ཚུལ་ཁྲིམས་བརྟུལ་ཞུགས་མཆོག་འཛིན་རང་ལུས་ལ།།

ཕྱིན་ཅི་ལོག་པར་ལྟ་དང་ཐེ་ཚོམ་སྟེ།།

ཀུན་ཏུ་སྦྱོར་བ་འདི་གསུམ་ཐར་པ་ཡི།།

གྲོང་ཁྱེར་སྒོ་འགེགས་ལགས་པར་མཁྱེན་པར་མཛོད།། ༥༡

ཐར་པ་བདག་ལ་རག་ལས་འདི་ལ་ནི།།

གཞན་གྱིས་གྲོགས་བགྱིར་ཅི་ཡང་མ་མཆིས་པས།།

ཐོས་དང་ཚུལ་ཁྲིམས་བསམ་གཏན་ལྡན་པ་ཡིས།།

བདེན་པ་རྣམ་པ་བཞི་ལ་འབད་པར་མཛོད།། ༥༢

ལྷག་པའི་ཚུལ་ཁྲིམས་ལྷག་པའི་ཤེས་རབ་དང་།།

ལྷག་པའི་སེམས་ལ་རྟག་ཏུ་བསླབ་པར་བགྱི།།

བསླབ་པ་བརྒྱ་རྩ་ལྔ་བཅུ་ལྷག་ཅིག་ནི།།

གསུམ་པོ་འདི་ནང་ཡང་དག་འདུ་བར་འགྱུར།། ༥༣

དབང་ཕྱུག་ལུས་གཏོགས་དྲན་པ་བདེ་གཤེགས་ཀྱིས།།

བགྲོད་པ་གཅིག་པའི་ལམ་དུ་ཉེ་བར་བསྟན།།

དེ་ནི་བསྒྲིམས་ནས་མངོན་པར་བསྲུང་བགྱི་སྟེ།།

དྲན་པ་ཉམས་པས་ཆོས་ཀུན་འཇིག་པར་འགྱུར།། ༥༤

ཚེ་ནི་གནོད་མང་རླུང་གིས་བཏབ་པ་ཡི།།

ཆུ་ཡི་ཆུ་བུར་བས་ཀྱང་མི་རྟག་ན།།

དབུགས་རྔུབ་དབུགས་འབྱུང་གཉིད་ཀྱིས་ལོག་པ་ལས།།

སད་ཁོམ་གང་ལགས་དེ་ནི་ངོ་མཚར་ཆེ།། ༥༥

ལུས་མཐའ་ཐལ་བ་མཐར་སྐམ་མཐར་འདྲུལ་ཞིང་།།

ཐ་མར་མི་གཙང་སྙིང་པོ་མ་མཆིས་པར།།

རྣམ་པར་འཇིག་དེངས་མྱགས་པར་འགྱུར་བ་སྟེ།།

སོ་སོར་འགྱེས་ཆོས་ཅན་དུ་མཁྱེན་པར་མཛོད།། ༥༦

ས་དང་ལྷུན་པོ་རྒྱ་མཚོ་ཉི་མ་བདུན།།

འབར་བས་བསྲེགས་པའི་ལུས་ཅན་འདི་དག་ཀྱང་།།

ཐལ་བ་ཡང་ནི་ལུས་པར་མི་འགྱུར་ན།།

ཤིན་ཏུ་ཉམ་ཆུང་མི་ལྟ་སྨོས་ཅི་འཚལ།། ༥༧

དེ་ལྟར་འདི་ཀུན་མི་རྟག་བདག་མེད་དེ།།

སྐྱབས་མེད་མགོན་མེད་གནས་མེད་དེ་སླད་དུ།།

འཁོར་བ་ཆུ་ཤིང་སྙིང་པོ་མེད་པ་ལས།།

མི་མཆོག་ཁྱོད་ཀྱིས་ཐུགས་ནི་དབྱུང་བར་མཛོད།། ༥༨

རྒྱ་མཚོ་གཅིག་གནས་གཉའ་ཤིང་བུ་ག་དང་།།

རུས་སྦལ་ཕྲད་པ་བས་ཀྱང་དུད་འགྲོ་ལས།།

མི་ཉིད་ཆེས་ཐོབ་དཀའ་བས་མི་དབང་གིས།།

དམ་ཆོས་སྤྱོད་པས་དེ་འབྲས་མཆིས་པར་མཛོད།། ༥༩

གང་ཞིག་གསེར་སྣོད་རིན་ཆེན་སྤྲས་པ་ཡིས།།

ངན་སྐྱུགས་འཕྱག་པར་བགྱིད་པ་དེ་བས་ནི།།

གང་ཞིག་མི་རུ་སྐྱེས་ནས་སྡིག་པ་དག།

བགྱིད་པ་དེ་ནི་ཆེས་རབ་བླུན་པ་ལགས།། ༦༠

མཐུན་པར་གྱུར་པའི་ཡུལ་དུ་གནས་པ་དང་།།

སྐྱེས་བུ་དམ་པ་ལ་ནི་བསྟེན་པ་དང་།།

བདག་ཉིད་ལེགས་སྨོན་སྔོན་ཡང་བསོད་ནམས་བགྱིས།།

འཁོར་ལོ་ཆེན་པོ་བཞི་ནི་ཁྱོད་ལ་མངའ།། ༦༡

དགེ་བའི་བཤེས་གཉེན་བསྟེན་པ་ཚངས་པར་སྤྱོད།།

ཡོངས་སུ་རྫོགས་པར་ཐུབ་པས་གསུངས་དེའི་ཕྱིར།།

སྐྱེས་བུ་དམ་པ་བསྟེན་བགྱི་རྒྱལ་བ་ལ།།

བརྟེན་ནས་རབ་ཏུ་མང་པོས་ཞི་བ་ཐོབ།། ༦༢

ལོག་པར་ལྟ་བ་འཛིན་དང་དུད་འགྲོ་དང་།།

ཡི་དྭགས་ཉིད་དང་དམྱལ་བར་སྐྱེ་བ་དང་།།

རྒྱལ་བའི་བཀའ་མེད་པ་དང་མཐའ་འཁོབ་ཏུ།།

ཀླ་ཀློར་སྐྱེ་དང་གླེན་ཞིང་ལྐུགས་པ་ཉིད།། ༦༣

ཚེ་རིང་ལྷ་ཉིད་གང་ཡང་རུང་བར་ནི།།

སྐྱེ་བ་ཞེས་བགྱི་མི་ཁོམ་སྐྱོན་བརྒྱད་པོ།།

དེ་དག་དང་བྲལ་ཁོམ་པ་རྙེད་ནས་ནི།།

སྐྱེ་བ་བཟློག་པའི་སླད་དུ་འབད་པར་མཛོད།། ༦༤

དེས་པ་འདོད་པས་ཕོངས་དང་འཆི་བ་དང་།།

ན་དང་རྒ་སོགས་སྡུག་བསྔལ་དུ་མ་ཡི།།

འབྱུང་གནས་འཁོར་བ་ལ་ནི་སྐྱོ་མཛད་ཅིང་།།

འདི་ཡི་ཉེས་པ་ཤས་ཀྱང་གསན་པར་མཛོད།། ༦༥

ཕ་ནི་བུ་ཉིད་མ་ནི་ཆུང་མ་ཉིད།།

སྐྱེ་བོ་དགྲར་གྱུར་པ་དག་བཤེས་ཉིད་དང་།།

བཟློག་པ་ཉིད་དུ་མཆི་བས་དེ་སླད་དུ།།

འཁོར་བ་དག་ན་ངེས་པ་འགའ་མ་མཆིས།། ༦༦

རེ་རེས་རྒྱ་མཚོ་བཞི་བས་ལྷག་པ་ཡི།།

འོ་མ་འཐུངས་ཏེ་ད་དུང་སོ་སོ་ཡི།།

སྐྱེ་བོའི་རྗེས་སུ་འབྲང་བའི་འཁོར་བ་པས།།

དེ་བས་ཆེས་མང་ཉིད་ཅིག་བཏུང་འཚལ་ལོ།། ༦༧

རེ་རེའི་བདག་ཉིད་རུས་པའི་ཕུང་པོ་ནི།།

ལྷུན་པོ་མཉམ་པ་སྙེད་ཅིག་འདས་གྱུར་ཏེ།།

མ་ཡི་ཐུག་མཐའ་རྒྱ་ཤུག་ཚི་གུ་ཙམ།།

རི་ལུར་བགྲངས་ཀྱང་ས་ཡིས་ལང་མི་འགྱུར།། ༦༨

བརྒྱ་བྱིན་འཇིག་རྟེན་མཆོད་འོས་གྱུར་ནས་ནི།།

ལས་ཀྱི་དབང་གིས་ཕྱིར་ཡང་ས་སྟེང་ལྷུང་།།

འཁོར་ལོས་སྒྱུར་བ་ཉིད་དུ་གྱུར་ནས་ཀྱང་།།

འཁོར་བ་དག་ཏུ་ཡང་བྲན་ཉིད་དུ་འགྱུར།། ༦༩

མཐོ་རིས་བུ་མོའི་ནུ་མ་རྐེད་པ་ལ།།

རེག་པའི་བདེ་བ་ཡུན་རིང་མྱངས་ནས་སླར།།

དམྱལ་བར་འཐག་གཅོད་དབད་པའི་འཁྲུལ་འཁོར་གྱི།།

རེག་པ་ཤིན་ཏུ་མི་བཟད་བསྟེན་འཚལ་ལོ།། ༧༠

རྐང་པའི་རེག་པས་ནེམ་པར་བདེ་བཟོད་པ།།

ལྷུན་པོའི་སྤོ་ལ་ཡུན་རིང་གནས་ནས་ནི།།

སླར་ཡང་མེ་མུར་རོ་མྱགས་རྒྱུ་བ་ཡི།།

སྡུག་བསྔལ་མི་བཟད་ཕོག་སྙམ་བགྱིད་འཚལ་ལོ།། ༧༡

མཐོ་རིས་བུ་མོས་འབྲོངས་ཤིང་དགའ་བ་དང་།།

རྣམ་པར་མཛེས་ཚལ་སོན་པར་རྩེས་ནས་སླར།།

འདབ་མ་རལ་གྲི་འདྲ་ཚལ་ནགས་རྣམས་ཀྱིས།།

རྐང་ལག་རྣ་བ་སྣ་གཅོད་འཐོབ་པར་འགྱུར།། ༧༢

དལ་གྱིས་འབབ་པ་ལྷ་ཡི་བུ་མོ་ནི།།

གདོང་མཛེས་གསེར་གྱི་པདྨའི་ལྷན་བཞུགས་ནས།།

སླར་ཡང་དམྱལ་བའི་ཆུ་བོ་རབ་མེད་པར།།

ཚྭ་སྒོ་བཟོད་བརླག་ཆུ་ཚན་འཇུག་འཚལ་ལོ།། ༧༣

ལྷ་ཡུལ་འདོད་བདེ་ཤིན་ཏུ་ཆེན་པོ་དང་།།

ཚངས་ཉིད་ཆགས་བྲལ་བདེ་བ་ཐོབ་ནས་སླར།།

མནར་མེད་མེ་ཡི་བུད་ཤིང་གྱུར་པ་ཡི།།

སྡུག་བསྔལ་རྒྱུན་མི་འཆད་པ་བསྟེན་འཚལ་ལོ།། ༧༤

ཉི་མ་ཟླ་བ་ཉིད་ཐོབ་རང་ལུས་ཀྱི།།

འོད་ཀྱིས་འཇིག་རྟེན་མཐའ་དག་སྣང་བྱས་ཏེ།།

སླར་ཡང་མུན་ནག་སྨག་ཏུ་ཕྱིན་གྱུར་ནས།།

རང་གི་ལག་པ་བརྐྱང་བའང་མི་མཐོང་འགྱུར།། ༧༥

དེ་ལྟར་ནོངས་པར་འགྱུར་འཚལ་བསོད་ནམས་ནི།།

རྣམ་གསུམ་མར་མེའི་སྣང་བ་རབ་བཞེས་ཤིག།

གཅིག་པུ་ཉི་མ་ཟླ་བས་མི་བརྫི་བའི།།

མུན་ནག་མཐའ་ཡས་ནང་དུ་འཇུག་འཚལ་ལོ།། ༧༦

སེམས་ཅན་ཉེས་པར་སྤྱད་པ་སྤྱོད་རྣམས་ལ།།

ཡང་སོས་ཐིག་ནག་རབ་ཏུ་ཚ་བ་དང་།།

བསྡུས་འཇོམས་ངུ་འབོད་མནར་མེད་ལ་སོགས་པའི།།

དམྱལ་བ་རྣམས་སུ་རྟག་ཏུ་སྡུག་བསྔལ་འགྱུར།། ༧༧

ཁ་ཅིག་ཏིལ་བཞིན་འཚིར་ཏེ་དེ་བཞིན་གཞན།།

ཕྱེ་མ་ཞིབ་མོ་བཞིན་དུ་ཕྱེ་མར་རློག།

ཁ་ཅིག་སོག་ལེས་འདྲ་སྟེ་དེ་བཞིན་གཞན།།

སྟ་རེ་མི་བཟད་སོ་རྣོན་རྣམས་ཀྱིས་གཤགས།། ༧༨

དེ་བཞིན་གཞན་དག་ཁྲོ་ཆུ་བཞུས་པ་ཡི།།

ཁུ་བ་འབར་བ་འཁྲིགས་པ་ལྡུད་པར་བགྱིད།།

ཁ་ཅིག་ལྕགས་ཀྱི་གསལ་ཤིང་རབ་འབར་བ།།

ཚེར་མ་ཅན་ལ་ཀུན་ཏུ་རྒྱུད་པར་བགྱིད།། ༧༩

ཁ་ཅིག་ལྕགས་ཀྱི་མཆེ་བ་ལྡན་པའི་ཁྱི།།

གཏུམ་པོས་དབད་ཅིང་ལག་པ་གནམ་དུ་བསྒྲེངས།།

དབང་མེད་གཞན་དག་ལྕགས་མཆུ་རྣོན་པོ་དང་།།

སེན་མོ་མི་བཟད་ལྡན་པའི་ཁྭ་རྣམས་འཐོག། ༨༠

ཁ་ཅིག་སྲིན་བུ་སྦུར་བ་སྣ་ཚོགས་དང་།།

ཤ་སྦྲང་སྦྲང་མ་ནག་པོ་ཁྲི་ཕྲག་དག།

རེག་ན་མི་བཟད་རྨ་སྲོལ་ཆེར་འབྱིན་པས།།

ཟ་བར་བགྱིད་ཅིང་འགྲེ་ལྡོག་སྨྲེ་སྔགས་འདོན།། ༨༡

ཁ་ཅིག་མདག་མེ་འབར་བའི་ཚོགས་སུ་ནི།།

རྒྱུན་མི་འཆད་པར་རབ་བསྲེགས་ཁ་ཡང་བགྲད།།

ཁ་ཅིག་ལྕགས་ལས་བྱས་པའི་ཟངས་ཆེན་དུ།།

སྤྱིའུ་ཚུགས་འབྲས་ཀྱི་ཅུད་འཕེད་བཞིན་དུ་འཚེད།། ༨༢

སྡིག་ཅན་དབུགས་དབྱུང་འགགས་པ་ཙམ་ཞིག་གི།།

དུས་ཀྱིས་བར་དུ་ཆོད་རྣམས་དམྱལ་བ་ཡི།།

སྡུག་བསྔལ་གཞལ་ཡས་ཐོས་ནས་རྣམ་སྟོང་དུ།།

མི་འཇིགས་གང་ལགས་རྡོ་རྗེའི་རང་བཞིན་ནོ།། ༨༣

དམྱལ་བ་བྲིས་པ་མཐོང་དང་ཐོས་པ་དང་།།

དྲན་དང་བཀླགས་དང་གཟུགས་སུ་བགྱིས་རྣམས་ཀྱང་།།

འཇིགས་པ་བསྐྱེད་པར་འགྱུར་ན་མི་བཟད་པའི།།

རྣམ་སྨིན་ཉམས་སུ་མྱོང་ན་སྨོས་ཅི་འཚལ།། ༨༤

བདེ་བ་ཀུན་གྱི་ནང་ནས་སྲིད་ཟད་པ།།

བདེ་བའི་བདག་པོར་བགྱིད་པ་ཇི་ལྟ་བར།།

དེ་བཞིན་སྡུག་བསྔལ་ཀུན་གྱི་ནང་ན་ནི།།

མནར་མེད་དམྱལ་བའི་སྡུག་བསྔལ་རབ་མི་བཟད།། ༨༥

འདི་ན་ཉིན་གཅིག་མདུང་ཐུང་སུམ་བརྒྱ་ཡིས།།

རབ་ཏུ་དྲག་བཏབ་སྡུག་བསྔལ་གང་ལགས་པ།།

དེས་ནི་དམྱལ་བའི་སྡུག་བསྔལ་ཆུང་ངུ་ལའང་།།

འོལ་ཡང་མི་བགྱི་ཆར་ཡང་མི་ཕོད་དོ།། ༨༦

དེ་ལྟར་སྡུག་བསྔལ་ཤིན་ཏུ་མི་བཟད་ལོ།།

བྱེ་བ་ཕྲག་བརྒྱར་ཉམས་སུ་མྱོང་ཡང་ནི།།

ཇི་སྲིད་མི་དགེ་དེ་ཟད་མ་གྱུར་པ།།

དེ་སྲིད་སྲོག་དང་བྲལ་བར་མི་འགྱུར་རོ།། ༨༧

མི་དགེའི་འབྲས་འདི་རྣམས་ཀྱི་ས་བོན་ནི།།

ལུས་ངག་ཡིད་ཀྱི་ཉེས་སྤྱད་ཁྱོད་ཀྱིས་ནི།།

ཅི་ནས་དེ་རྡུལ་ཙམ་ཡང་མ་མཆིས་པ།།

དེ་ལྟར་ཉིད་ཀྱི་རྩལ་གྱིས་འབད་པར་མཛོད།། ༨༨

དུད་འགྲོའི་སྐྱེ་གནས་ན་ཡང་གསོད་པ་དང་།།

བཅིངས་དང་བརྡེག་སོགས་སྡུག་བསྔལ་སྣ་ཚོགས་པ།།

ཞི་འགྱུར་དགེ་བ་སྤངས་པ་རྣམས་ལ་ནི།།

གཅིག་ལ་གཅིག་ཟ་ཤིན་ཏུ་མི་བཟད་པ།། ༨༩

ཁ་ཅིག་མུ་ཏིག་བལ་དང་རུས་པ་ཁྲག།

ཤ་དང་པགས་པའི་ཆེད་དུ་འཆི་བར་འགྱུར།།

དབང་མེད་གཞན་དག་རྡོག་པ་ལག་པ་དང་།།

ལྕག་དང་ལྕགས་ཀྱུ་གདབ་པས་བཏབ་སྟེ་བཀོལ།། ༩༠

ཡི་དྭགས་ན་ཡང་འདོད་པས་ཕོངས་པ་ཡིས།།

བསྐྱེད་པའི་སྡུག་བསྔལ་རྒྱུན་ཆགས་མི་འཆོས་པ།།

བཀྲེས་སྐོམ་གྲང་དྲོ་ངལ་དང་འཇིགས་པ་ཡིས།།

བསྐྱེད་པ་ཤིན་ཏུ་མི་བཟད་བསྟེན་འཚལ་ལོ།། ༩༡

ཁ་ཅིག་ཁ་ནི་ཁབ་ཀྱི་མིག་ཙམ་ལ།།

ལྟོ་བ་རི་ཡི་གཏོས་ཙམ་བཀྲེས་པས་ཉེན།།

མི་གཙང་གྱི་ནར་བོར་བ་ཅུང་ཟད་ཀྱང་།།

འཚལ་བའི་མཐུ་དང་ལྡན་པ་མ་ལགས་སོ།། ༩༢

ཁ་ཅིག་པགས་རུས་ལུས་ཤིང་གཅེར་བུ་སྟེ།།

ཏ་ལའི་ཡང་ཏོག་བསྐམས་པ་ལྟ་བུ་ལགས།།

ཁ་ཅིག་མཚན་ཞིང་ཁ་ནས་འབར་བ་སྟེ།།

ཟས་སུ་འབར་བའི་ཁར་བབས་བྱེ་མ་འཚལ།། ༩༣

སྨད་རིགས་འགའ་ནི་རྣག་དང་ཕྱི་ས་དང་།།

ཁྲག་སོགས་མི་གཙང་བ་ཡང་མི་རྙེད་དེ།།

ཕན་ཚུན་གདོང་དུ་འཚོག་ཅིང་མགྲིན་པ་ནས།།

ལྦ་བ་བྱུང་བ་སྨིན་པའི་རྣག་འཚལ་ལོ།། ༩༤

ཡི་དྭགས་རྣམས་ལ་སོས་ཀའི་དུས་སུ་ནི།།

ཟླ་བའང་ཚ་ལ་དགུན་ནི་ཉི་མའང་གྲང་།།

ལྗོན་ཤིང་འབྲས་བུ་མེད་འགྱུར་འདི་དག་གིས།།

བལྟས་པ་ཙམ་གྱིས་ཀླུང་ཡང་བསྐམ་པར་འགྱུར།། ༩༥

བར་ཆད་མེད་པར་སྡུག་བསྔལ་བསྟེན་གྱུར་པ།།

ཉེས་པར་སྤྱད་པའི་ལས་ཀྱི་ཞགས་པ་ནི།།

སྲ་བས་བཅིངས་པའི་ལུས་ཅན་ཁ་ཅིག་ལོ།།

ལྔ་སྟོང་དག་དང་ཁྲིར་ཡང་འཆི་མི་འགྱུར།། ༩༦

དེ་ལྟར་ཡི་དྭགས་རྣམས་ཀྱིས་སྣ་ཚོགས་པའི།།

སྡུག་བསྔལ་རོ་གཅིག་ཐོབ་པ་གང་ལགས་པ།།

དེ་ཡི་རྒྱུ་ནི་སྐྱེ་བོ་འཇུངས་དགའ་བ།།

སེར་སྣ་འཕགས་མིན་ལགས་པར་སངས་རྒྱས་གསུངས།། ༩༧

མཐོ་རིས་ན་ཡང་བདེ་ཆེན་དེ་དག་གི།།

འཆི་འཕོའི་སྡུག་བསྔལ་ཉིད་ནི་དེ་བས་ཆེ།།

དེ་ལྟར་བསམས་ནས་ཡ་རབས་རྣམས་ཀྱིས་ནི།།

ཟད་འགྱུར་མཐོ་རིས་སླད་དུ་སྲེད་མི་བགྱི།། ༩༨

ལུས་ཀྱི་ཁ་དོག་མི་སྡུག་འགྱུར་བ་དང་།།

སྟན་ལ་མི་དགའ་མེ་ཏོག་ཕྲེང་རྙིང་དང་།།

གོས་ལ་དྲི་མ་ཆགས་དང་ལུས་ལས་ནི།།

སྔོན་ཆད་མེད་པའི་རྔུལ་འབྱུང་ཞེས་བགྱི་བ།། ༩༩

མཐོ་རིས་འཆི་འཕོ་སྦྲོན་བགྱིད་འཆི་ལྟས་ལྔ།།

ལྷ་ཡུལ་གནས་པའི་ལྷ་རྣམས་ལ་འབྱུང་སྟེ།།

ས་སྟེང་མི་རྣམས་འཆི་བར་འགྱུར་པ་དག།

སྦྲོན་པར་བྱེད་པའི་འཆི་ལྟས་རྣམས་དང་འདྲ།། ༡༠༠

ལྷ་ཡི་འཇིག་རྟེན་དག་ནས་འཕོས་པ་ལ།།

གལ་ཏེ་དགེ་བའི་ལྷག་མ་འགའ་མེད་ན།།

དེ་ནས་དབང་མེད་དུད་འགྲོ་ཡི་དྭགས་དང་།།

དམྱལ་བར་གནས་པ་གང་ཡང་རུང་བར་འགྱུར།། ༡༠༡

ལྷ་མིན་དག་ནའང་རང་བཞིན་གྱིས་ལྷ་ཡི།།

དཔལ་ལ་སྡང་ཕྱིར་ཡིད་ཀྱི་སྡུག་བསྔལ་ཆེ།།

དེ་དག་བློ་དང་ལྡན་ཡང་འགྲོ་བ་ཡི།།

སྒྲིབ་པས་བདེན་པ་མཐོང་བ་མ་མཆིས་སོ།། ༡༠༢

འཁོར་བ་དེ་འདྲ་ལགས་པས་ལྷ་མི་དང་།།

དམྱལ་བ་ཡི་དྭགས་དུད་འགྲོ་རྣམས་དག་ཏུ།།

སྐྱེ་བ་བཟང་པོ་མ་ལགས་སྐྱེ་བ་ནི།།

གནོད་པ་དུ་མའི་སྣོད་གྱུར་ལགས་མཁྱེན་མཛོད།། ༡༠༣

མགོའམ་གོས་ལ་གློ་བུར་མེ་ཤོར་ན།།

དེ་དག་བཟློག་ཕྱིར་བགྱི་བ་བཏང་ནས་ཀྱང་།།

ཡང་སྲིད་མེད་པར་བགྱི་སླད་འབད་འཚལ་ཏེ།།

དེ་བས་ཆེས་མཆོག་དགོས་པ་གཞན་མ་མཆིས།། ༡༠༤

ཚུལ་ཁྲིམས་དག་དང་བསམ་གཏན་ཤེས་རབ་ཀྱིས།།

མྱ་ངན་འདས་ཞི་དུལ་བ་དྲི་མེད་པའི།།

གོ་འཕང་མི་རྒ་མི་འཆི་ཟད་མི་འཚལ།།

ས་ཆུ་མེ་རླུང་ཉི་ཟླ་བྲལ་ཐོབ་མཛོད།། ༡༠༥

དྲན་དང་ཆོས་རབ་འབྱེད་དང་བརྩོན་འགྲུས་དང་།།

དགའ་དང་ཤིན་ཏུ་སྦྱངས་དང་ཏིང་འཛིན་དང་།།

བཏང་སྙོམས་འདི་བདུན་བྱང་ཆུབ་ཡན་ལག་སྟེ།།

མྱ་ངན་འདས་ཐོབ་བགྱིད་པའི་དགེ་ཚོགས་ལགས།། ༡༠༦

ཤེས་རབ་མེད་པར་བསམ་གཏན་ཡོད་མིན་ཏེ།།

བསམ་གཏན་མེད་པར་ཡང་ནི་ཤེས་རབ་མེད།།

གང་ལ་དེ་གཉིས་ཡོད་པས་སྲིད་པ་ཡི།།

རྒྱ་མཚོ་གནག་རྗེས་ལྟ་བུར་འཚལ་བར་བགྱི།། ༡༠༧

ལུང་མ་བསྟན་པ་བཅུ་བཞི་འཇིག་རྟེན་ན།།

ཉི་མའི་གཉེན་གྱིས་རབ་གསུངས་གང་ལགས་པ།།

དེ་དག་རྣམས་ལ་བསམ་པར་མི་བགྱི་སྟེ།།

དེ་ཡིས་བློ་ནི་ཞི་བར་བགྱིད་མ་ལགས།། ༡༠༨

མ་རིག་པ་ལས་ལས་ཏེ་དེ་ལས་ནི།།

རྣམ་ཤེས་དེ་ལས་མིང་དང་གཟུགས་རབ་འབྱུང་།།

དེ་ལས་སྐྱེ་མཆེད་དྲུག་སྟེ་དེ་ལས་ནི།།

རེག་པ་ཀུན་ཏུ་འབྱུང་བར་ཐུབ་པས་གསུངས།། ༡༠༩

རེག་པ་ལས་ནི་ཚོར་བ་ཀུན་འབྱུང་སྟེ།།

ཚོར་བའི་གཞི་ལས་སྲེད་པ་འབྱུང་བར་འགྱུར།།

སྲེད་ལས་ལེན་པ་སྐྱེ་བར་འགྱུར་བ་སྟེ།།

དེ་ལས་སྲིད་པ་སྲིད་ལས་སྐྱེ་བ་ལགས།། ༡༡༠

སྐྱེ་བ་ཡོད་ན་མྱ་ངན་ན་རྒ་དང་།།

འདོད་པས་ཕོངས་དང་འཆི་དང་འཇིགས་སོགས་ཀྱི།།

སྡུག་བསྔལ་ཕུང་པོ་ཤིན་ཏུ་ཆེ་འབྱུང་སྟེ།།

སྐྱེ་བ་འགགས་པས་འདི་ཀུན་འགགས་པར་འགྱུར།། ༡༡༡

རྟེན་ཅིང་འབྲེལ་བར་འབྱུང་འདི་རྒྱལ་བ་ཡི།།

གསུང་གི་མཛོད་ཀྱི་གཅེས་པ་ཟབ་མོ་སྟེ།།

གང་གིས་འདི་ནི་ཡང་དག་མཐོང་བ་དེས།།

སངས་རྒྱས་དེ་ཉིད་རིག་པ་རྣམ་མཆོག་མཐོང་།། ༡༡༢

ཡང་དག་ལྟ་དང་འཚོ་དང་རྩོལ་བ་དང་།།

དྲན་དང་ཏིང་འཛིན་ངག་དང་ལས་མཐའ་དང་།།

ཡང་དག་རྟོག་ཉིད་ལམ་གྱི་ཡན་ལག་བརྒྱད།།

འདི་ནི་ཞི་བར་བགྱི་སླད་བསྒོམ་པར་བགྱི།། ༡༡༣

སྐྱེ་འདི་སྡུག་བསྔལ་སྲེད་པ་ཞེས་བགྱི་བ།།

དེ་ནི་དེ་ཡི་ཀུན་འབྱུང་རྒྱ་ཆེན་ཏེ།།

འདི་འགོག་པ་ནི་ཐར་པ་ལགས་ཏེ་དེ།།

འཐོབ་བགྱིད་འཕགས་ལམ་ཡན་ལག་དེ་བརྒྱད་ལགས།། ༡༡༤

དེ་ལྟར་འཕགས་པའི་བདེན་པ་བཞི་པོ་དག།

མཐོང་བར་བགྱི་སླད་རྟག་ཏུ་བརྩོན་པར་བགྱི།།

པང་ན་དཔལ་གནས་ཁྱིམ་པ་རྣམས་ཀྱིས་ཀྱང་།།

ཤེས་པས་ཉོན་མོངས་ཆུ་བོ་ལས་བརྒལ་གྱི།། ༡༡༥

གང་དག་ཆོས་མངོན་བགྱིས་པ་དེ་དག་ཀྱང་།།

གནམ་ལས་བབས་པ་མ་ལགས་ལོ་ཏོག་བཞིན།།

ས་རུམ་ནས་འཐོན་མ་ལགས་དེ་དག་སྔོན།།

ཉོན་མོངས་རག་ལས་སོ་སོའི་སྐྱེ་བོར་བས།། ༡༡༦

བསྙེངས་དང་བྲལ་ལ་མང་དུ་གསོལ་ཅི་འཚལ།།

ཕན་པའི་གདམས་ངག་དོན་པོ་འདི་ལགས་ཏེ།།

ཁྱོད་ཀྱིས་ཐུགས་དུལ་མཛོད་ཅིག་བཅོམ་ལྡན་གྱིས།།

སེམས་ནི་ཆོས་ཀྱི་རྩ་བ་ལགས་པར་གསུངས།། ༡༡༧

ཁྱོད་ལ་དེ་སྐད་གདམས་པ་གང་ལགས་དེ།།

བས་པར་དགེ་སློང་གིས་ཀྱང་བགྱི་བར་དཀའ།།

འདི་ལས་གང་ཞིག་སྤྱོད་པའི་ངོ་བོ་དེའི།།

ཡོན་ཏན་བསྟེན་པས་སྐུ་ཚེ་དོན་ཡོད་མཛོད།། ༡༡༨

ཀུན་གྱི་དགེ་བ་ཀུན་ལ་ཡི་རང་ཞིང་།།

ཉིད་ཀྱིས་ལེགས་པར་སྤྱོད་པ་རྣམ་གསུམ་ཡང་།།

སངས་རྒྱས་ཉིད་ཐོབ་བགྱི་སླད་ཡོངས་བསྔོས་ནས།།

དེ་ནས་དགེ་བའི་ཕུང་པོ་འདི་ཡིས་ཁྱོད།། ༡༡༩

སྐྱེ་བ་དཔག་ཏུ་མེད་པར་ལྷ་མི་ཡི།།

འཇིག་རྟེན་ཀུན་གྱི་རྣལ་འབྱོར་དབང་མཛད་ནས།།

འཕགས་པ་སྤྱན་རས་གཟིགས་དབང་སྤྱོད་པ་ཡིས།།

འགྲོ་བ་ཉམ་ཐག་མང་པོ་རྗེས་བཟུང་སྟེ།། ༡༢༠

འཁྲུངས་ནས་ན་རྒ་འདོད་ཆགས་ཞེ་སྡང་རྣམས།།

བསལ་ཏེ་སངས་རྒྱས་ཞིང་དུ་བཅོམ་ལྡན་འདས།།

འོད་དཔག་མེད་དང་འདྲ་བར་འཇིག་རྟེན་གྱི།།

མགོན་པོ་སྐུ་ཚེ་དཔག་ཏུ་མེད་པར་མཛོད།། ༡༢༡

ཤེས་རབ་ཚུལ་ཁྲིམས་གཏོང་འབྱུང་གྲགས་ཆེན་དྲི་མ་མེད།།

ལྷ་ཡུལ་ནམ་མཁའ་དང་ནི་ས་སྟེང་རྒྱས་མཛད་ནས།།

ས་ལ་མི་དང་མཐོ་རིས་ལྷ་ནི་ན་ཆུང་མཆོག།

བདེ་དགས་དགའ་བ་ངེས་པར་རབ་ཏུ་ཞི་མཛད་དེ།། ༡༢༢

ཉོན་མོངས་ཉམ་ཐག་སེམས་ཅན་ཚོགས་ཀྱི་འཇིག་སྐྱེ་དང་།།

འཆི་བ་ཞི་མཛད་རྒྱལ་བའི་དབང་པོ་ཉིད་བརྙེས་ནས།།

འཇིག་རྟེན་ལས་འདས་མིང་ཙམ་ཞི་ལ་མི་བསྙེངས་པ།།

མི་བགྲེས་ནོངས་པ་མི་མངའི་གོ་འཕང་བརྙེས་པར་མཛོད།། ༡༢༣

བཤེས་པའི་སྤྲིང་ཡིག་སློབ་དཔོན་འཕགས་པ་ཀླུ་སྒྲུབ་ཀྱིས། མཛའ་བོ་རྒྱལ་པོ་བདེ་སྤྱོད་ལ་བསྐུར་བ་རྫོགས་སོ།། །།

རྒྱ་གར་གྱི་མཁན་པོ་སརྦ་ཛྙ་དེ་ཝ་དང་། ཞུ་ཆེན་གྱི་ལོ་ཙཱ་བ་བན་དེ་དཔལ་བརྩེགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།།





༄༅། །​བཤེས་པའི་སྤྲིང་ཡིག་ཕལ་སྐད་དུ་བཀྲལ་བ་བློ་དམན་འཇུག་པའི་སྒོ་ཞེས་བྱ་བ་བཞུགས་སོ།།


༄༅། །​དུས་གསུམ་སངས་རྒྱས་ཐམས་ཅད་ཀྱི་ངོ་བོ་རིགས་དང་དཀྱིལ་འཁོར་རྒྱ་མཚོའི་ཁྱབ་བདག་བཀའ་དྲིན་མཚུངས་པ་མེད་པ་དཔལ་ལྡན་བླ་མ་དམ་པའི་ཞབས་ཀྱི་རྡུལ་དྲི་མ་མེད་པ་ལ་མགོ་བོས་རབ་ཏུ་གཏུགས་ཏེ་སྒོ་གསུམ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ་བྱིན་གྱིས་བརླབས་པར་མཛད་དུ་གསོལ།

​འོག་མིན་ཆོས་ཀྱི་དབྱིངས་ཀྱི་ཕོ་བྲང་ན།།​

དུས་གསུམ་སངས་རྒྱས་ཀུན་གྱི་ངོ་བོ་ཉིད།།

རང་སེམས་ཆོས་སྐུ་མངོན་སུམ་སྟོན་མཛད་པ།།​

རྩ་བའི་བླ་མའི་ཞབས་ལ་གསོལ་བ་འདེབས།།

འོ་ན་ནམ་མཁའ་དང་མཉམ་པའི་སེམས་ཅན་ཐམས་ཅད་རྣམ་མཁྱེན་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ལ་དགོད་པར་བྱ། དེའི་ཆེད་དུ་དམ་པའི་ཆོས་ཟབ་མོ་གསན་ནས་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པའི་ཀུན་སློང་བྱང་ཆུབ་མཆོག་ཏུ་ཐུགས་བསྐྱེད་ནས་གསན་པར་ཞུ།​

དེ་ཡང་དཔལ་མགོན་འཕགས་པ་ཀླུ་སྒྲུབ་ཀྱིས་མཛད་པའི་བཤེས་པའི་སྤྲིང་ཡིག་འདི་ཉིད་འཆད་པ་ལ་བཞི། མཚན་གྱི་དོན། འགྱུར་གྱི་ཕྱག །​གཞུང་གི་དོན། མཇུག་གི་དོན་ནོ། །​དང་པོ་ནི།

རྒྱ་གར་སྐད་དུ། སུ་ཧྲྀ་ད་ལེ་ཁ། བོད་སྐད་དུ། བཤེས་པའི་སྤྲིང་ཡིག།​

ཅེས་གསུངས་ཏེ། རྒྱ་གར་ལ་སྤྱིར་སྐད་རིགས་བཞི་ཡོད་པ་ལས། སཾསྐྲྀཏ་ལེགས་སྦྱར་ལྷའི་སྐད་དུ་བསྟན་བཅོས་འདིའི་མཚན་ལ་སུ་ཧྲྀ་ད་ལེ་ཁ་ཞེས་གསུངས། འདི་ལོ་ཙཱ་བ་རྣམས་ཀྱིས་བོད་སྐད་དུ་བསྒྱུར་བ་ན་བཤེས་པའི་སྤྲིང་ཡིག་ཅེས་བརྗོད། བཤེས་པ་ཞེས་པ་ནི་མཛའ་བཤེས་སམ་གྲོགས་པོ་ལ་གོ། སྤྱིར་གཉེན་བཤེས་ཤེ་ན། གཉེན་ནི་ཉེ་འབྲེལ་དང་། བཤེས་ནི་གྲོགས་པོ་ལ་གོ། དེས་ན་ཕན་ཚུན་སེམས་དགའ་པོའམ་མཐུན་པོ་ཡོད་པའི་གྲོགས་པོ་རྣམས་ལ་བཤེས་ཞེས་བརྗོད། འོ་ན་འཕགས་པ་ཀླུ་སྒྲུབ་ཀྱི་བཤེས་སམ་མཛའ་བཤེས་དེ་སུ་རེད་ཅེ་ན། རྒྱལ་པོ་བདེ་སྤྱོད་བཟང་པོ་ཟེར་བ་དེ་རེད། ཁོང་རྒྱ་གར་ལྷོ་ཕྱོགས་ཀྱི་རྒྱལ་པོ་ཞིག་ཡིན།​

དེས་ན་དཔལ་མགོན་འཕགས་པ་ཀླུ་སྒྲུབ་ཀྱིས་རང་གི་མཛའ་བཤེས་རྒྱལ་པོ་བདེ་སྤྱོད་བཟང་པོ་ལ་ཕན་པའི་གདམས་ངག་ཞིག་གནང་དགོས་འདུག་དགོངས་ནས། སྤྱིར་ཁོང་གཉིས་མཇལ་མྱོང་ཡོད་ཀྱང་། གདམས་ངག་འདི་དངོས་སུ་ཞལ་ནས་གསུངས་པའམ་དངོས་སུ་མཇལ་ཕྲད་མཛད་ནས་གནང་བ་མིན་པར་ཡི་གེ་ལ་བྲིས་ནས་བཏང་བ་རེད། ཡི་གེ་བྲིས་ནས་བཏང་བ་ལ་སྤྲིང་ཟེར། དེས་ན་བཤེས་པའི་སྤྲིང་ཡིག་གི་སྤྲིང་ཟེར་བ་དེ་ཡི་གེ་བཏང་བ་ལ་གོ་གི་ཡོད། མཛའ་བཤེས་ལ་ཡི་གེ་བྲིས་ནས་བཏང་བའི་ཡི་གེ་ཞིག་ཡིན་པས་ན་བཤེས་པའི་སྤྲིང་ཡིག་ཅེས་བརྗོད། མདོར་ན་ཁོང་གིས་ལྷག་བསམ་རྣམ་པར་དག་པའི་སྒོ་ནས་ཁོང་གི་གྲོགས་པོ་དེ་ལ་ཁྱེད་རང་གིས་འདི་འདྲ་བྱེད་དགོས། འདི་འདྲ་བྱེད་ཉན་གྱི་མ་རེད། ཁྱེད་རང་གིས་བསམ་བློ་འདི་འདྲ་གཏང་དགོས་ཞེས་གསུངས་ནས་ཡི་གེ་ཞིག་བཏང་བ་རེད།​

གཉིས་པ་འགྱུར་གྱི་ཕྱག་ནི།

འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ།།

ཞེས་གསུངས་ཏེ། ལོ་ཙཱ་བས་གཞུང་འདི་སཾསྐྲྀཏའི་སྐད་ནས་བོད་སྐད་དུ་བསྒྱུར་བའི་སྐབས་སུ་གཞུང་འདི་འགྱུར་མཐར་ཕྱིན་པའི་ཆེད་དུ་ཐོག་མར་གསོལ་འདེབས་ཤིག་མཛད་པ་རེད། འདི་ལ་འགྱུར་ཕྱག་ཅེས་བརྗོད། འགྱུར་ཕྱག་དེ་ལ་སྡེ་སྣོད་ངོས་འཛིན་གྱི་ཕྱག་ཀྱང་ཟེར། སྤྱིར་འདུལ་བ་མདོ་སྡེ་མངོན་པ་སྟེ་སྡེ་སྣོད་རིན་པོ་ཆེ་རྣམ་པ་གསུམ་ལ་སོ་སོར་འགྱུར་ཕྱག་མི་འདྲ་བ་ཡོད་རེད། དེའི་ནང་ནས་ད་ལྟ་བཤེས་པའི་སྤྲིང་ཡིག་འདི་མངོན་པའི་ཁོངས་སུ་གཏོགས་པ་ཡིན་པའི་ཕྱིར་ན། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ་ཞེས་འཕགས་པ་འཇམ་དཔལ་དབྱངས་ལ་ཕྱག་འཚལ་བ་ཡིན་ནོ།།

དེ་ནས་འཇམ་དཔལ་གྱི་དོན་གང་ཡིན་ཞེ་ན། འཇམ་ཞེས་པ་ནི། སྤྱིར་གོས་ཆེན་འཇམ་པོ་དང་སྤུ་འཇམ་པོ་ལྟ་བུ་ལ་འཇམ་ཟེར་གྱི་ཡོད། ད་ལྟའི་སྐབས་སུ་འཇམ་ཞེས་པའི་དོན་ནི། ཉོན་མོངས་པ་འདོད་ཆགས་ཞེ་སྡང་གཏི་མུག་ལ་སོགས་པ་ཉེས་པའི་ཟུག་རྔུ་ཀུན་དང་བྲལ་བའི་ཕྱིར་ན་འཇམ་ཞེས་བརྗོད། དཔལ་ཞེས་པ་ནི་ཕུན་སུམ་ཚོགས་པ་ལ་གོ། རང་དོན་ཕུན་སུམ་ཚོགས་པ་དང་གཞན་དོན་ཕུན་སུམ་ཚོགས་པ་སྟེ། དོན་གཉིས་ཕུན་སུམ་ཚོགས་པར་སྒྲུབ་ཐུབ་མཁན་ལ་དཔལ་ཞེས་བརྗོད། གཞོན་ནུ་ཞེས་པ་ནི། མི་ལྟ་བུ་ཞིག་ཡིན་ན་རྒས་འགྲོ་གི་ཡོད་རེད། རྒས་པའི་ཚེ་སྐྲ་དང་སོ་ལ་སོགས་པ་མར་འབིགས། འོན་ཀྱང་འཇམ་དཔལ་དབྱངས་ལ་སྐུ་བགྲེས་པ་དང་རྒུད་པ་སོགས་མ་མཆིས། ཁོང་དུས་ཀུན་ཏུ་གཞོན་ནུ་ལོ་བཅུ་དྲུག་ལོན་པ་ལྟ་བུར་གྱུར་པ་དེ་ལ་སྒོ་གསུམ་གུས་པ་ཆེན་པོས་ཕྱག་འཚལ་ལོ་ཞེས་ལོ་ཙཱ་བས་བཀོད་པ་ཡིན་ནོ།།

གསུམ་པ་གཞུང་གི་དོན་ལ་གསུམ། ཐོག་མར་དགེ་བ་ཀླད་ཀྱི་དོན། བར་དུ་དགེ་བ་གཞུང་གི་དོན། མཐའ་མར་དགེ་བ་མཇུག་གི་དོན་ནོ། །​དང་པོ་ལ་གཉིས། བརྩམ་པར་དམ་བཅའ་བའི་སྒོ་ནས་ཉན་པར་བསྐུལ་བ། ཁེངས་པ་སྐྱུངས་པའི་ཚུལ་གྱིས་ཉན་རིགས་པར་གདམས་པའོ། །​དང་པོ་ནི།

ཡོན་ཏན་རང་བཞིན་དགེ་འོས་བདག་གིས་ནི།།

བདེ་བར་གཤེགས་པའི་གསུང་བསྙད་ལས་བྱུང་བའི།།

བསོད་ནམས་འདུན་སླད་འཕགས་པའི་དབྱངས་འདི་དག།

ཅུང་ཟད་ཅིག་བསྡེབས་ཁྱོད་ཀྱིས་གསན་པར་རིགས།། ༡

ཞེས་གསུངས་ཏེ། ཡོན་ཏན་རང་བཞིན་དགེ་འོས་ཞེས་རྒྱལ་པོ་བདེ་སྤྱོད་བཟང་པོ་སྟེ། སློབ་དཔོན་ཀླུ་སྒྲུབ་ཀྱི་གྲོགས་པོ་ལ་གོ་བ་ཡིན། རྒྱལ་པོ་ཁྱོད་རང་ཡོན་ཏན་ཕུན་སུམ་ཚོགས་པའི་རང་བཞིན་ཏེ། སེམས་ཅན་གཞན་ལ་བྱམས་པ་དང་སྙིང་རྗེ་ལྡན་པ། བསམ་པའི་ཀུན་སློང་ཡག་པོ། དམ་པའི་ཆོས་ལ་དད་པ་དང་གུས་པ་བརྟན་པོ་ཡོད་པའི་ཕྱིར་ན། ཡོན་ཏན་གྱི་རང་བཞིན་ཞེས་བརྗོད་པ་ཡིན། དེ་ནས་དགེ་བར་འོས་པ་ཞེས། དགེ་བའི་ཆོས་འདི་བཤད་ན་ཕན་ཐོགས་ཡོད་པ། དགེ་བའི་ཆོས་བཤད་འོས་པ་ཞིག་རེད་ཅེས་རྒྱལ་པོ་བདེ་སྤྱོད་བཟང་པོ་ཁྱོད་རང་ཡོན་ཏན་དེ་ལྟར་དང་ལྡན་པས། བདག་གིས་ནི་ཞེས་སློབ་དཔོན་ཀླུ་སྒྲུབ་བདག་གིས་ནི། རྒྱལ་པོ་ཁྱོད་ལ་དམ་པའི་ཆོས་ཤིག་བཤད་ཀྱི་ཡིན། དམ་པའི་ཆོས་ཇི་འདྲ་ཞིག་འཆད་ཅེ་ན། བདེ་བར་གཤེགས་པ་རྫོགས་པའི་སངས་རྒྱས་བཅོམ་ལྡན་འདས་ཀྱི་གསུང་གིས་བསྙད་པ་ལས་བྱུང་བ། སློབ་མ་རྣམས་ལ་འགལ་རྐྱེན་མི་དགེ་བ་སྤང་དགོས་ཚུལ། མཐུན་རྐྱེན་དགེ་བ་ཉམས་སུ་བླང་དགོས་ཚུལ། འདི་ལྟར་བྱས་ན་ཐར་པ་འཐོབ་ཚུལ། འདི་འདྲ་བྱས་ན་ངན་སོང་དུ་ལྷུང་ཚུལ་བཅས་གསུངས་བཞག་པའི་མདོ་དུ་མ་ཡོད་པ་ལས། དེ་ལས་བྱུང་བའི་ཆོས་དེ་སློབ་དཔོན་ཀླུ་སྒྲུབ་བདག་གིས་བཤད་ཀྱི་ཡིན།​

སློབ་དཔོན་ཁོང་གིས་གསུང་དགོས་པའི་རྒྱུ་མཚན་གང་འདྲ་རེད་ཅེ་ན། རྒྱལ་པོ་ཁྱེད་རང་ལ་བསོད་ནམས་དང་དགེ་བ་ཡག་པོ་བསྒྲུབ་ཐུབ་པ་ཞིག་ཡོང་གི་རེད་བསམ་པའི་འདུན་པ་ཞིག་བྱུང་ནས་ཀླུ་སྒྲུབ་བདག་གིས་ཆོས་འདི་བཤད་ཀྱི་ཡོད། འོ་ན་གང་བཤད་ཀྱི་ཡོད་ཅེ་ན། འཕགས་པའི་དབྱངས་འདི་དག་ཅེས་དོན་མེད་ཀྱི་ཚིག་སྟེ། འདོད་ཆགས་ཞེ་སྡང་གཏི་མུག་སྐྱེད་བྱེད་དང་། ངག་འཁྱལ་གྱི་གཏམ་མིན་པ། ཁྱད་པར་དུ་འཕགས་པ་དོན་དང་ལྡན་པ་ཞིག་བཤད་ཀྱི་ཡིན། འོ་ན་ཇི་ཙམ་ཞིག་འཆད་ཅེ་ན། མང་པོ་མིན་པར་ཅུང་ཟད་ཅིག་བསྡེབས་པ་སྟེ་མཉམ་དུ་འགྲིགས་ནས་ཡག་པོ་ཞིག་བཤད་ཀྱི་ཡིན། ང་རང་གི་ཀུན་སློང་ཡག་པོ། བསམ་པ་ཡག་པོ་ཡིན་པའི་ཕྱིར་ན། འདི་ཁྱོད་ཀྱིས་ཡག་པོ་ཉན་དགོས་གསུངས་པའོ།།

གསན་པར་རིགས་ཞེས་པ་ནི། སྤྱིར་བཏང་གི་དབང་དུ་བྱས་ན། ཁྱེད་རང་གིས་རྣ་ཆོག་ཡག་པོ་གཏད་ནས་ཉན་དགོས་གསུངས་པ་ལྟ་བུ་ཡོད་རེད། འོན་ཀྱང་དེ་ལྟར་མ་ཡིན་པར། འདིའི་ནང་དུ་ཆོས་བསྒྲུབས་ན་ཡག་པོ་ཡོད་པ། མི་དགེ་བ་སྤངས་ན་ཡག་པོ་ཡོད་པ། བསམ་པའི་ཀུན་སློང་འདི་འདྲ་བསྟེན་ན་ཡག་པོ་རེད་ཅེས་གསུངས་ཡོད་པས། ངས་ཇི་ལྟར་བཤད་པ་བཞིན་དུ་ཁྱེད་རང་གིས་ཀྱང་སློབ་དཔོན་ཀླུ་སྒྲུབ་ཀྱིས་ལྷག་བསམ་རྣམ་དག་གིས་འདི་འདྲ་གསུངས་སོང་ཨ། འདི་ང་རང་གི་སེམས་ལ་གཞག་དགོས། དེ་བཞིན་དུ་ང་རང་གིས་ཀྱང་ལྷག་བསམ་རྣམ་དག་བྱེད་དགོས། ཁོང་གིས་སྡིག་པ་མི་དགེ་བ་སྤོངས་དགེ་བ་སྒྲུབས་གསུངས་པ་ལྟར། བདག་གིས་ཀྱང་དེ་ལྟར་སྤང་དགོས་བསྒྲུབ་དགོས་བསམ་པ་སྟེ། དེ་ལྟ་བུའི་བསམ་བློ་ཡག་པོ་བཏང་ནས་ཁྱེད་རང་གིས་ངའི་ཁ་ལ་ཉན་དགོས་རེད་ཅེས་པའི་དོན་ཡིན་ནོ།།

གཉིས་པ་ཁེངས་པ་སྐྱུང་བའི་ཚུལ་གྱིས་ཉན་རིགས་པར་གདམས་པ་ལ་གཉིས། ཚིག་གི་སྒོ་ནས་ཁེངས་པ་སྐྱུང་བ། དོན་གྱི་སྒོ་ནས་ཁེངས་པ་སྐྱུང་བའོ། །​དང་པོ་ནི།​

དེ་ནས་ཁེངས་པ་སྐྱུངས་ཞེས་པ་ནི། ངའི་ཚིག་འདི་དཔེ་རྒྱ་ཆེན་པོ། ཡག་པོ། སྙན་པོ། གྲ་ཆགས་པོ་ཡོད་ཅེས་གསུངས་ན། ང་རྒྱལ་ཆེན་པོའི་རྣམ་པ་ལྟ་བུ་ཞིག་བསྟན་གྱི་ཡོད་པས་མི་ལེགས། དེས་ན་དཔེ་ཆ་འདི་རྩོམ་པའི་སྐབས་སུ་ཁེངས་པ་སྐྱུངས་བ་དང་ཉམ་ཆུང་བྱས་ནས། བདག་ཉིད་དེ་ཙམ་ཡག་པོ་མེད་ཀྱང་ཁྱེད་ཀྱིས་ཉན་ན་ཡག་པོ་ཡོད་གསུངས་པ་ནི།

ཇི་ལྟར་བདེ་གཤེགས་སྐུ་གཟུགས་ཤིང་ལས་ཀྱང་།།

བགྱིས་པ་ཅི་འདྲའང་རུང་སྟེ་མཁས་པས་མཆོད།།

དེ་བཞིན་བདག་གི་སྙན་ངག་འདི་ངན་ཡང་།།

དམ་ཆོས་བརྗོད་ལ་བརྟེན་སླད་སྨད་མི་བགྱི།། ༢

ཞེས་གསུངས་ཏེ། དཔེ་ཇི་ལྟར་ན་བདེ་བར་གཤེགས་པ་རྫོགས་པའི་སངས་རྒྱས་བཅོམ་ལྡན་འདས་ཀྱི་སྐུ་གཟུགས་ཏེ། སངས་རྒྱས་ཀྱི་སྐུ་འདྲ་རྣམས་ལ་གུས་པ་སྐྱེ་དགོས། དེ་ཡང་རྒྱུ་དམན་པ་ཤིང་ལས་ཀྱང་བགྱིས་པ་སྟེ། ཤིང་ལས་བཟོས་བཞག་པ་ཡིན་ན་ཡང་རུང་དེ་ལ་གུས་པ་བྱེད་དགོས། ཤིང་དེ་རྩ་ཆེན་པོ་མིན་ན་ཡང་སངས་རྒྱས་ཀྱི་སྐུ་གཟུགས་དེ་རྩ་ཆེན་ཡིན་པས། དེ་ལ་མཆོད་པ་ཕུལ། གསོལ་བ་བཏབ། གུས་པ་སྐྱེ་དགོས།

དེ་ནས་ཅི་འདྲའང་རུང་སྟེ་ཞེས་པ་ནི། ཤིང་ལས་བཟོས་བཞག་པ་དེ་ཡང་ཁ་ཤས་གཟི་བརྗིད་ཆེན་པོ། ཚོན་ཡག་པོ་བཏང་བཞག་པ་ཡིན་ན་ཡང་རུང་། ཡང་ན་ཚོན་ཐབས་ཆག་བཏང་བཞག་པ་སྒྲོས་པ་མེད་པ། ཕྱག་དང་ཞབས་དང་ཞལ་རྣམས་ལ་སྐྱོན་ཡོད་པ་ལྟ་བུ་ཡིན་ན་ཡང་རུང་སྟེ། མཁས་པ་རྣམས་ཀྱིས་དེ་ཡར་བཤམས་ནས། དེའི་མདུན་ལ་མཆོད་པ་ཕུལ། དེ་ལ་གསོལ་བ་བཏབ། དད་པ་དང་མོས་གུས་བྱེད་ཀྱི་རེད། དེ་ལ་དད་པ་དང་མོས་གུས་སྐྱེ་དགོས་པའི་རྒྱུ་མཚན་ནི། སྐུ་གཟུགས་དེ་ཤིང་ལས་བཟོས་བཞག་པ་རྒྱུ་དམན་པ་ཡིན་པ་ལ་བསམ་བློ་མི་གཏོང་བར། སངས་རྒྱས་ཀྱི་སྐུ་གཟུགས་ཡིན་པའི་ཕྱིར་ན། དེ་ལ་དད་པ་དང་གུས་པ་སྐྱེ་དགོས།​

དཔེ་དེ་བཞིན་བདག་གི་སྙན་ངག་འདི་ངན་ཡང་ཞེས་སློབ་དཔོན་ཀླུ་སྒྲུབ་བདག་གིས་བརྩམས་པའི་སྙན་ངག་བསྟན་བཅོས་ཆུང་ངུ་གཅིག་རྒྱལ་པོ་བདེ་སྤྱོད་བཟང་པོ་ལ་གཏོང་གི་ཡོད་ལ། དེ་ལ་སྙན་ངག་གི་ཚིག་ཤིན་ཏུ་སྙན་པ། རྒྱ་ཆེན་པོ། དོན་ཟབ་པོ་དེ་འདྲ་གང་ཡང་མེད་ཀྱང་། འདི་ལ་ཁྱེད་རང་གིས་སྡུག་པོ་རེད་བསམ་མི་ཉེན། དེ་ལྟར་བསམ་མི་ཉན་པའི་རྒྱུ་མཚན་ནི། རྩོམ་པ་པོ་ང་རང་ཐབས་ཆག་ཅིག་ཡིན་ན་ཡང་རུང་། བརྩམས་བཞག་པའི་ཚིག་བསྡེབས་སྦྱོར་ཡག་པོ་མེད་ན་ཡང་རུང་སྟེ། འདིའི་ནང་གི་དོན་རྣམས་གོང་དུ་འཕགས་པའི་དབྱངས་འདི་དག་ཅུང་ཟད་ཅིག་བསྡེབས་ཞེས་གསུངས་པ་ལྟར། བདེ་བར་གཤེགས་པ་རྫོགས་པའི་སངས་རྒྱས་བཅོམ་ལྡན་འདས་ཀྱི་གསུང་ལས་བྱུང་བའི་དམ་པའི་ཆོས་བསྟན་ཡོད་པའི་ཕྱིར་ན། དེ་ལ་བརྟེན་སླད་ཅེས་རྒྱུ་མཚན་དེའི་ཕྱིར་ན། ངས་བརྩམས་བཞག་པའི་བསྟན་བཅོས་འདི་ལ་སྡུག་པོ་དང་དོན་མེད་པ་ལྟ་བུ་དང་། འདི་ཉན་མི་ཉན་བཅས་བསམ་ཉན་གྱི་མ་རེད། དེ་བཞིན་དུ་འདི་ལ་སྨད་མི་བགྱི་ཞེས་སྨད་ར་གཏོང་ཉན་གྱི་མ་རེད། ཡག་པོ་ཉོན། འདིའི་ནང་དུ་ཆོས་བཤད་ཡོད་པས། འདི་ཉམས་སུ་བླངས་ན་ཕན་གྱི་རེད་བསམ་པ་སྐྱེ་དགོས་པ་ཡིན་གསུངས་པ་ཡིན་ནོ།།

གཉིས་པ་དོན་གྱི་སྒོ་ནས་ཁེངས་པ་སྐྱུང་བ་ནི།

ཐུབ་པ་ཆེན་པོའི་བཀའ་ནི་སྙན་དགུ་ཞིག།

ཁྱོད་ཀྱི་ཐུགས་སུ་ལྟ་ཡང་ཆུད་མོད་ཀྱི།།

རྡོ་ཐལ་ལས་བགྱིས་དགུང་ཟླའི་འོད་ཀྱིས་ནི།།

ཆེས་དཀར་ཉིད་དུ་ཅི་སྟེ་མི་བགྱིད་ལགས།། ༣

ཞེས་གསུངས་ཏེ། སྤྱིར་དུ་ཁྱེད་རང་ཡང་ནང་པ་སངས་རྒྱས་པའི་ཆོས་སྒོ་ལ་ཞུགས་པ་ཞིག་ཡིན་པས། དེའི་ཕྱིར་ན་ཐུབ་པ་ཆེན་པོ་ཞེས་སྟོན་པ་རྫོགས་པའི་སངས་རྒྱས་བཅོམ་ལྡན་འདས་ཀྱི་བཀའ་ནི། ཤིན་ཏུ་སྙན་པ། རྒྱ་ཆེན་པོ། མང་པོ་ཡོད་རེད་ལ། དེ་དག་གི་ནང་ནས་གསུངས་བཞག་པ་རྣམས་རྒྱལ་པོ་ཁྱེད་རང་གི་ཐུགས་སུ་ལྟ་ཡང་ཆུད་མོད་ཀྱི་ཞེས་ཁྱེད་རང་གི་སེམས་ལ་ཡག་པོ་ཡོད་རེད། ཁྱེད་རང་གིས་དཔེ་ཆ་བལྟས་མྱོང་ཡོད་པ་དང་། སངས་རྒྱས་ཀྱི་མདོ་རྣམས་བལྟས་མྱོང་ཡོད་པ་དང་། ཁྱེད་རང་གིས་གོ་མྱོང་ཡོད་པ་དང་། ཁྱེད་རང་གིས་ཉམས་སུ་ལེན་གྱི་ཡོད་པས། ཁྱེད་ཀྱི་སེམས་ལ་ཆུད་ཡོད་རེད། དེས་ན་བདག་གིས་བསྐྱར་དུ་བཤད་པ་ལ་གཅིག་བྱས་ན་དོན་མེད་པ་ལྟ་བུ་ཞིག་རེད། ཡིན་ན་ཡང་གཅིག་བྱས་ན་དོན་མེད་པ་མ་རེད།

རྒྱུ་མཚན་གང་འདྲ་རེད་ཅེ་ན། དཔེར་ན་མཆོད་རྟེན་ལྟ་བུ་ཞིག་ལ་རྡོ་ཐལ་ཏེ་དཀར་རྩི་འདྲ་པོ་བྱུག་བཞག་པའི་རྡོ་ཐལ་ལས་བགྱིས་པའི་མཆོད་རྟེན་གཅིག་ཡོད་ན། དེ་དཀར་པོ་དཀར་སིང་ངེ་ཡོད་རེད། དེའི་སྟེང་དུ་དགུང་ཟླའི་འོད་ཅེས་ཟླ་བ་ཤར་འོང་བ་ན། ཟླ་བའི་འོད་ཀྱིས་དེ་ལས་ཀྱང་དཀར་གསལ་ཞིག་ཏུ་འགྲོ་གི་ཡོད། ཆེས་དཀར་ཉིད་དུ་ཅི་སྟེ་མི་བགྱིད་ལགས་ཞེས་སྔར་ལས་ཀྱང་ཆེས་དཀར་གསལ་ཉིད་དུ་འགྲོ་གི་ཡོད་རེད། དེ་བཞིན་དུ་རྒྱལ་པོ་ཁྱེད་རང་གི་ཐུགས་ལ་སངས་རྒྱས་ཀྱི་གསུང་འདི་རྣམས་ཁོང་དུ་ཆུད་ཀྱང་། ཁོང་གིས་བཤེས་པའི་སྤྲིང་ཡིག་འདི་བཏང་བ་ན། ཁྱེད་རང་ལ་གསལ་ཐེབས་ལྟ་བུ་ཡག་པོ་ཞིག་ཡོང་གི་རེད་གསུངས་པ་ཡིན་ནོ།།

གཉིས་པ་བར་དུ་དགེ་བ་གཞུང་གི་དོན་ལ་གཉིས། མངོན་མཐོ་དང་ངེས་པར་ལེགས་པའི་ལམ་གྱི་རྟེན་དད་པ་བཤད་པ། ལམ་གྱི་ངོ་བོའོ། །​དང་པོ་ལ་གཉིས། གང་ལ་དད་པར་བྱ་བའི་གཞི་སངས་རྒྱས་སོགས་རྗེས་དྲན་དྲུག་མདོར་བསྟན་པ། རྗེས་དྲན་ཕྱི་མ་གསུམ་རྒྱས་པར་བཤད་པའོ། །དང་པོ་ནི།

རྒྱལ་བས་སངས་རྒྱས་ཆོས་དང་དགེ་འདུན་དང་།།

​གཏོང་དང་ཚུལ་ཁྲིམས་ལྷ་རྗེས་དྲན་པ་དྲུག།

​རབ་ཏུ་བཀའ་སྩལ་དེ་དག་སོ་སོ་ཡི།།

​ཡོན་ཏན་ཚོགས་ཀྱི་རྗེས་སུ་དྲན་པར་བགྱི།། ༤

ཞེས་གསུངས་ཏེ། རྒྱལ་བ་ཞེས་པ་ནི་སངས་རྒྱས་ལ་གོ་གི་ཡོད། གོང་དུ་བདེ་བར་གཤེགས་པ་དང་བདེ་གཤེགས་ཞེས་པ་ཡང་སངས་རྒྱས་ལ་གོ་གི་ཡོད། ཐུབ་པ་ཆེན་པོ་ཞེས་པ་ཡང་སངས་རྒྱས་ལ་གོ། མིང་སོ་སོ་ལ་དོན་སོ་སོ་སྟེ། དེ་ཡང་བདེ་བར་གཤེགས་པ་ཞེས་པ་ནི། སེམས་ཅན་རྣམས་སྡུག་བསྔལ་ནས་སྡུག་བསྔལ་ལ་འགྲོ། བདེ་བར་གཤེགས་པ་སངས་རྒྱས་ནི་ཆོས་ཉམས་སུ་བླངས་ནས། སྡུག་བསྔལ་ནས་བདེ་བ་ལ་ཕེབས་སོང་བ་རེད། དེའི་ཕྱིར་ན་ཁོང་ལ་བདེ་བར་གཤེགས་པ་ཞེས་བརྗོད།​

དེ་ནས་ཐུབ་པ་ཞེས་པ་ནི། ང་རང་ཚོས་ཉོན་མོངས་པའི་དགྲ་བོ་འདི་བཏུལ་ཐུབ་ཀྱི་ཡོད་མ་རེད། ཁོང་གིས་ཉོན་མོངས་པའི་དགྲ་བོ་ལ་འཐབ་ཅིང་འཛིངས་ནས་ཉོན་མོངས་པ་རྣམས་བཏུལ་ཐུབ། ཉོན་མོངས་པ་བཏུལ་ཐུབ་མཁན་རྣམས་ཀྱི་ནང་ནས་ཀྱང་ཆེན་པོ་དེ་ཡིན་པའི་ཕྱིར་ན་ཐུབ་པ་ཆེན་པོ་ཞེས་གསུངས་པ་རེད། སྐབས་འདིར་རྒྱལ་བ་ཞེས་པ་ཡང་ཕལ་ཆེར་གཅིག་པ་རེད། ཉོན་མོངས་པ་དང་འཐབ་ནས་རྒྱལ་སོང་བ་ཡིན་པའི་ཕྱིར་ན་རྒྱལ་བ་ཞེས་གསུངས་པའོ།།​

རྒྱལ་བ་རྫོགས་པའི་སངས་རྒྱས་བཅོམ་ལྡན་འདས་ཀྱིས་དམ་པའི་ཆོས་གསུངས་པའི་སྐབས་སུ་རྗེས་སུ་དྲན་པ་དྲུག་གསུངས་ཡོད། རྗེས་སུ་དྲན་པ་དྲུག་གང་འདྲ་རེད་ཅེ་ན། སངས་རྒྱས་རྗེས་སུ་དྲན་པ། ཆོས་རྗེས་སུ་དྲན་པ། དགེ་འདུན་རྗེས་སུ་དྲན་པ་དང་གསུམ་ནི་དཀོན་མཆོག་གསུམ་རྗེས་སུ་དྲན་པ་ཡིན། དེའི་སྟེང་དུ་གཏོང་བ་རྗེས་སུ་དྲན་པ། ཚུལ་ཁྲིམས་རྗེས་སུ་དྲན་པ། ལྷ་རྗེས་སུ་དྲན་པ་བཅས་རྗེས་སུ་དྲན་པ་དྲུག་སྟེ། ཐམས་ཅད་ཀྱིས་ཆོས་ཉམས་སུ་ལེན་པའི་ཚེ་དང་པོ་དད་པ་ལ་དགོད་པའི་ཆེད་དུ་རྗེས་སུ་དྲན་པ་དྲུག་དྲན་དགོས་ཞེས་སངས་རྒྱས་ཀྱིས་རབ་ཏུ་བཀའ་བསྩལ་ཏོ།།​



འོ་ན་ཇི་ལྟར་རྗེས་སུ་དྲན་དགོས་ཤེ་ན། རྗེས་སུ་དྲན་པ་དྲུག་པོ་དེ་དག་སོ་སོའི་ཡོན་ཏན་དྲན་དགོས། དེ་ལ་སངས་རྒྱས་ཀྱི་ཡོན་ཏན་དྲན་པ་ནི། སངས་རྒྱས་བཅོམ་ལྡན་འདས་ཞེས་པ་དེ་ཉོན་མོངས་པ་ཐམས་ཅད་སྤངས། མངོན་པར་རྫོགས་པར་སངས་རྒྱས། སེམས་ཅན་ཐམས་ཅད་ལ་ཐུགས་བརྩེ་བ་ཆེན་པོས་དགོངས་ཏེ་དམ་པའི་ཆོས་ཀྱི་འཁོར་ལོ་བསྐོར་ནས། གདུལ་བྱ་སེམས་ཅན་ཐམས་ཅད་ལ་ལམ་སྟོན་པར་བྱེད་པ་པོ་རེད་བསམས་ནས་སངས་རྒྱས་ཀྱི་ཡོན་ཏན་རྗེས་སུ་དྲན་དགོས།​

ཆོས་ཀྱི་ཡོན་ཏན་དྲན་པ་ནི། སོ་སོས་ཆོས་ཉམས་སུ་བླངས་ན་རྒྱུ་ལས་དང་ཉོན་མོངས་པ་རྣམས་རིམ་གྱིས་སྤངས་ནས། མཐར་ཐུག་གི་འབྲས་བུ་འཐོབ་པ་ལ་བར་དུ་གཅོད་པའི་ཉོན་མོངས་པ་དང་འཁོར་བའི་སྡུག་བསྔལ་མཐའ་དག་སྤང་འགྲོ་གི་ཡོད་རེད། ལས་དང་ཉོན་མོངས་པ་དེ་དག་ཐམས་ཅད་དམ་པའི་ཆོས་ཉམས་སུ་བླངས་པ་ལ་བརྟེན་ནས་སྤང་ཐུབ། དམ་པའི་ཆོས་ཉམས་སུ་མ་བླངས་ན་སྤང་ཐུབ་ཀྱི་ཡོད་མ་རེད། དེའི་ཕྱིར་ན་དམ་པའི་ཆོས་འདི། མཆོད་པ་འབུལ་བའི་སྐབས་སུ་གསུངས་པ་བཞིན་དུ། སྟོན་པ་བླ་མེད་སངས་རྒྱས་རིན་པོ་ཆེ། །​ཞེས་སྟོན་པ་སངས་རྒྱས་ཀྱིས་ཆོས་འདི་བསྟན་ཡོད་པ་དང་། སྐྱོབ་པ་བླ་མེད་དམ་ཆོས་རིན་པོ་ཆེ། །​ཞེས་ཆོས་འདི་ཉམས་སུ་བླངས་ན་སྡུག་བསྔལ་ལས་བསྐྱབ་འགྲོ་གི་ཡོད། དེའི་ཕྱིར་ན་ཆོས་དེ་དངོས་སུ་སྐྱོབ་པར་བྱེད་པའི་སྐྱབས་གནས་ཡང་དག་པ་ཞིག་ཡིན། ང་རང་ཚོ་སྡུག་བསྔལ་ལས་ཐར་དགོས་པ་དང་། སྡུག་བསྔལ་ལས་བསྐྱབ་དགོས་ན། ཆོས་ཉམས་སུ་བླང་དགོས་རེད། ཆོས་ཉམས་སུ་བླངས་ན་འཁོར་བའི་སྡུག་བསྔལ་ལས་བསྐྱབ་ཐུབ། དེ་ལྟ་བུ་བསམས་ནས་ཆོས་ཀྱི་ཡོན་ཏན་རྗེས་སུ་དྲན་དགོས་རེད།​

དགེ་འདུན་གྱི་ཡོན་ཏན་རྗེས་སུ་དྲན་པ་ནི། འདྲེན་པ་བླ་མེད་དགེ་འདུན་རིན་པོ་ཆེ། །​ཞེས་པ་ལྟར། སོ་སོས་སངས་རྒྱས་དྲན། ཆོས་དྲན། འོན་ཀྱང་ཉམས་ལེན་ཡང་དག་པ་ཞིག་མ་བྱུང་ནས་ཉོན་མོངས་པ་མང་པོ་སྐྱེས། ལས་ངན་པ་བསགས་ཏེ། འཁོར་བ་ལ་སྡུག་བསྔལ་དཔག་ཏུ་མེད་པ་མྱོང་གི་འདུག་ན། དེ་ལ་གང་འདྲ་བྱེད་དགོས་ཤེ་ན། དགེ་འདུན་གྱི་ཡོན་ཏན་དྲན་དགོས། གང་ཡིན་ཞེ་ན། དགེ་འདུན་གྱིས་གྲོགས་བྱས་ནས་སྤྱོད་ལམ་ངན་པ་ལས་ཡར་དྲངས་ནས་སྤྱོད་ལམ་བཟང་པོ་ལ་འགོད། ཀུན་སློང་ངན་པ་ལས་ཡར་དྲངས་ནས་ཀུན་སློང་བཟང་པོ་ལ་འགོད། དམ་པའི་ཆོས་མི་དྲན་པ་ལ་དམ་པའི་ཆོས་དྲན་དུ་བཅུག་ནས་དགེ་འདུན་གྱིས་ཡར་འདྲེན། དེའི་ཕྱིར་ན་འདྲེན་པ་བླ་མེད་དགེ་འདུན་རིན་པོ་ཆེ་ཞེས་གསུངས་པ་ཡིན། དེ་ལྟ་བུའི་ཚུལ་གྱིས་དགེ་འདུན་རྗེས་སུ་དྲན་དགོས།​

དེའི་རྗེས་སུ་རྒྱས་པར་བཤད་ཡོང་བའི་སྐབས་སུ་གཏོང་བ་རྗེས་སུ་དྲན་པ། ཚུལ་ཁྲིམས་རྗེས་སུ་དྲན་པ། ལྷ་རྗེས་སུ་དྲན་པ་གསུམ་པོ་རྒྱས་པར་བཤད་པ་རེད། དེ་ལས་གཏོང་བ་རྗེས་སུ་དྲན་པ་ཞེས་པ་ནི། སྦྱིན་པ་གཏང་དགོས། ང་རང་གིས་གང་ཐུབ་ཐུབ་ཡར་དཀོན་མཆོག་ལ་མཆོད་པ་དང་། མར་ངན་སློང་ལ་སྦྱིན་པ་བཏང་ནས་བསོད་ནམས་ཀྱི་ཚོགས་རྫོགས་དགོས། བསོད་ནམས་ཀྱི་ཚོགས་རྫོགས་ན། ཆོས་ཡང་དག་པ་ཞིག་བསྒྲུབས་ཐུབ། ཆོས་ཡང་དག་པ་ཞིག་བསྒྲུབས་ན། འཁོར་བ་དང་ངན་སོང་གི་སྡུག་བསྔལ་ལས་ཐར་འགྲོ་གི་རེད་བསམས་ནས། སྦྱིན་པ་གཏོང་བ་ནི་གཏོང་བ་རྗེས་སུ་དྲན་པ་རེད།​

ཚུལ་ཁྲིམས་རྗེས་སུ་དྲན་པ་ནི། གཏོང་བ་སྟེ་སྦྱིན་པ་ཡག་པོ་བཏང་ན་ཡང་ཚུལ་ཁྲིམས་ཡག་པོ་མ་བསྲུངས་ན། ལུས་རྟེན་བཟང་ལ་ཡག་པོ་ཞིག་བླང་མི་ཐུབ། དེའི་ཕྱིར་ན་ཚུལ་ཁྲིམས་ཏེ། དགེ་ཚུལ་སློང་གི་ཚུལ་ཁྲིམས་དང་། དགེ་བསྙེན་གྱི་ཚུལ་ཁྲིམས་ལ་སོགས་པ་ཚུལ་ཁྲིམས་ཡག་པོ་ཞིག་བསྲུངས་ན། དེ་ལ་བརྟེན་ནས་མངོན་མཐོ་དང་ཞི་བ་མྱང་འདས་ཀྱི་འབྲས་བུ་འཐོབ་པར་འགྱུར་བ་ཡིན་པའི་ཕྱིར་ན། ཚུལ་ཁྲིམས་ཀྱི་ཡོན་ཏན་རྗེས་སུ་དྲན་དགོས།​

ལྷ་རྗེས་སུ་དྲན་པ་ནི། དཔང་པོ་ལྟ་བུ་ཞིག་ལ་གོ་གི་ཡོད། དེ་ཡང་སངས་རྒྱས་བཅོམ་ལྡན་འདས་ཀྱི་བསྟན་པ་བསྲུང་བར་ཞལ་གྱིས་བཞེས་པ་ལྷའི་དབང་པོ་བརྒྱ་བྱིན་དང་ལྷ་ཚངས་པ་ལ་སོགས་པ་རྣམས་ཀྱིས་མངོན་ཤེས་ཀྱིས་གཟིགས་བསྡད་ཡོད། ཁོང་ཚོས་མཁྱེན་འགྲོ་གི་རེད། ང་རང་གིས་དམ་པའི་ཆོས་ཚུལ་དང་མཐུན་པ་ཞིག་བྱས་ན་གདོང་གྲོགས་བྱེད་ཀྱི་རེད། དམ་པའི་ཆོས་དང་འགལ་བ་བྱས་ན། ཁོང་ཚོ་ཐུགས་ཁྲེལ་འགྲོ་གི་རེད་བསམས་ནས་ལྷ་རྗེས་སུ་དྲན་པ་སྟེ། རྗེས་སུ་དྲན་པ་དྲུག་པོ་འདི་ཉིད་ཀྱི་ཡོན་ཏན་གྱི་ཚོགས་རྗེས་སུ་དྲན་པར་བགྱི་ཞེས་གསུངས་པ་ཡིན་ནོ།།

གཉིས་པ་རྗེས་དྲན་ཕྱི་མ་གསུམ་རྒྱས་པར་བཤད་པ་ལ་གསུམ། ལྷ་རྗེས་སུ་དྲན་པ། གཏོང་བ་རྗེས་སུ་དྲན་པ། ཚུལ་ཁྲིམས་རྗེས་སུ་དྲན་པའོ། །​དང་པོ་ནི།​

དགེ་བའི་ལས་ལམ་བཅུ་པོ་ལུས་དང་ནི།།

​ ངག་དང་ཡིད་ཀྱིས་རྟག་ཏུ་བསྟེན་བགྱི་ཞིང་།།

ཆང་རྣམས་ལས་ལྡོག་དེ་བཞིན་དགེ་བ་ཡི།།

​འཚོ་བ་ལ་ཡང་མངོན་པར་དགྱེས་པར་མཛོད།། ༥

ཅེས་གསུངས་ཏེ། དམ་པའི་ཆོས་ཉམས་སུ་ལེན་པའི་སྐབས་སུ་ཁྱེད་རང་གི་སྤྱོད་ལམ་གང་འདྲ་བྱེད་དགོས་ཤེ་ན། དགེ་བའི་ལས་ལམ་བཅུ་པོ་ཞེས་དགེ་བ་བཅུ་ཡག་པོ་ཞིག་ཉམས་སུ་བླང་དགོས། དགེ་བའི་ལས་ཞེས་པ་གང་འདྲ་ཞིག་ལ་འཇོག་གི་ཡོད་ཅེ་ན། སྲོག་གཅོད་པ་སྤངས་པ་དང་། མ་བྱིན་པར་ལེན་པ་སྤངས་པ་དང་། མི་ཚངས་པར་སྤྱོད་པ་སྤངས་པ་དང་། རྫུན་དུ་སྨྲ་བ་སྤངས་པ་སོགས་ནི་དགེ་བའི་ལས་རེད། ལས་དེ་དག་ལ་བརྟེན་ནས་མ་འོངས་པ་ལ་ཐར་པ་དང་མཐོ་རིས་ཀྱི་ལམ་ལ་འགྲོ་བ་དང་། ཡང་ང་རང་གིས་སྡིག་པ་མི་དགེ་བ་བྱས་ནས་ལས་བསགས་ན་མ་འོངས་པ་ལ་ངན་སོང་ལ་འགྲོ། རྒྱུ་མཚན་དེའི་ཕྱིར་ན་དགེ་བའི་ལས་ལམ་ཞེས་གསུངས་པ་ཡིན།

དགེ་བའི་ལས་ལམ་དེ་ལ་བཅུ་ཡོད་པའི་ནང་ནས། སྲོག་གཅོད་པ་སྤངས་པ་དང་། མ་བྱིན་པ་ལེན་པ་སྤངས་པ་དང་། མི་ཚངས་པར་སྤྱོད་པ་སྤངས་པ་གསུམ་ལུས་ཀྱིས་རྟག་ཏུ་བསྟེན་ནས་བྱ་དགོས། དེ་བཞིན་དུ་རྫུན་དུ་སྨྲ་བ་སྤངས་པ་དང་། ཕྲ་མ་དང་། ཚིག་རྩུབ་དང་། ངག་འཁྱལ་སྤངས་པ་བཅས་རྣམ་པ་བཞི་ངག་གིས་རྟག་ཏུ་བསྟེན་དགོས། དེ་ཡང་ངག་གིས་དུས་རྒྱུན་ཏུ་རྫུན་དང་། ཕྲ་མ་དང་། ཚིག་རྩུབ་དང་། ངག་འཁྱལ་ལྟ་བུ་ལབ་ཤོར་གྱི་འདུག་གམ་མི་འདུག་ཅེས་དུས་རྒྱུན་ཏུ་བརྟགས་ཤིང་དཔྱད་ནས་བསྟེན་དགོས།​

ཡིད་ཀྱིས་བརྣབ་སེམས་དང་། གནོད་སེམས་དང་། ལོག་ལྟ་གསུམ་སྤངས་པ་ལ་བསྟེན་དགོས། བརྣབ་སེམས་ཤེ་ན། མི་ཞིག་ལ་ལོངས་སྤྱོད་ཕུན་སུམ་ཚོགས་པ་ཞིག་ཡོད་ན། དེ་ང་ལ་ཐོབ་ན་བསམ་པ་ལྟ་བུའི་འདོད་ཆགས་ལ་ཟེར་གྱི་ཡོད། གནོད་སེམས་ནི། མི་ཞིག་ལ་སྡུག་པོ་ཞིག་བྱུང་ན་བསམ་པ་ལྟ་བུ་ལ་ཟེར། ལོག་ལྟ་ཞེ་ན། དམ་པའི་ཆོས་འདི་ཡང་དག་པ་ཞིག་ཡིན་གྱི་མ་རེད་བསམ་པ་ལྟ་བུའོ། །​དེ་གསུམ་སྤངས་པ་ལ་ཡིད་ཀྱིས་རྟག་ཏུ་བསྟེན་པར་བགྱི་ཞིང་ཞེས་པའོ།།​

དེ་ལྟར་དགེ་བའི་ལས་ལམ་བཅུ་པོ་རྣམས་ལས། ལུས་ཀྱིས་བསྟེན་དགོས་པ་རྣམས་ལུས་ཀྱིས་བསྟེན། ངག་གིས་བསྟེན་དགོས་པ་རྣམས་ངག་གིས་བསྟེན། ཡིད་ཀྱིས་བསྟེན་དགོས་པ་རྣམས་ཡིད་ཀྱིས་བསྟེན་དགོས། དེ་ཡང་སྐབས་སྐབས་ལ་བྱས་པ་ཙམ་མ་ཡིན་པར་དུས་རྟག་ཏུ་གཟབ་གཟབ་བྱས་ནས་བསྟེན་དགོས། དུས་རྒྱུན་ཏུ་ལག་ལེན་ཡག་པོ་ཞིག་བསྟར་དགོས་རེད།​

དེའི་སྟེང་དུ་ཆང་རྣམས་ལས་ལྡོག་ཅེས་ཆང་འཐུང་ཉན་གྱི་མ་རེད། ཆང་འཐུང་ན་ར་བཟི། ར་བཟི་ན་སེམས་བག་མེད་པར་གྱུར། སེམས་བག་མེད་པར་གྱུར་ན། དགེ་བ་སྒྲུབ་པ་ལས་ལོག །​མི་དགེ་བ་སྤོང་བ་ལས་ལོག་པ་དེ་འདྲ་ཡོང་། དེས་ན་ཆང་རྣམས་ལས་ལྡོག་པ་སྟེ་ཆང་འཐུང་བ་སྤང་དགོས་པ་ཡིན།​

དེ་བཞིན་དགེ་བ་ཡི། །​འཚོ་བ་ལ་ཡང་མངོན་པར་དགྱེས་པར་མཛོད། །​ཅེས་གསུངས་པ་ནི། ཁྱེད་རང་གི་འཚོ་བ་ཟས་གོས་ནོར་ལོངས་སྤྱོད་ལ་སོགས་པ་རྣམས་ཆོས་དང་མཐུན་པ། དགེ་བའི་ངང་ནས་བསྒྲུབ་དགོས་པ་མ་གཏོགས། སྡིག་པ་མི་དགེ་བའི་སྒོ་ནས། དཔེར་ན་རྐུ་མ་བརྐུས་ནས་བཟོས་བཞག་པ་ལྟ་བུ་དང་། རྔོན་པ་འདྲ་པོ་སེམས་ཅན་བསད་ནས་བཟོས་བཞག་པ་ལྟ་བུ་བྱེད་ཉན་གྱི་མ་རེད། དེས་ན་དགེ་བ་དང་མཐུན་པ་ཆོས་དང་མཐུན་པའི་སྒོ་ནས་ལོངས་སུ་སྤྱོད་པ་སྟེ་མངོན་པར་དགྱེས་པར་མཛོད་ཅིག་ཅེས་གསུངས་པ་ཡིན། འདི་ཡིས་དགེ་བ་བཅུ་བྱས་པའི་འབྲས་བུ་ལྷ་ཡི་ཡུལ་དུ་སྐྱེ་བ་བླངས་པ་སོགས་འབྲས་བུ་བཟང་པོ་བྱུང་བ་ལ་དགོངས་ནས་ལྷ་རྗེས་སུ་དྲན་པ་བསྟན་པ་ཡིན་ནོ།།

གཉིས་པ་གཏོང་བ་རྗེས་སུ་དྲན་པ་ནི།​

ལོངས་སྤྱོད་གཡོ་བ་སྙིང་པོ་མེད་མཁྱེན་ནས།།

​དགེ་སློང་བྲམ་ཟེ་བཀྲེན་དང་བཤེས་རྣམས་ལ།།

སྦྱིན་པ་ཚུལ་བཞིན་སྩལ་བགྱི་ཕ་རོལ་ཏུ།།

​སྦྱིན་ལས་གཞན་པའི་གཉེན་མཆོག་མ་མཆིས་སོ།། ༦

ཞེས་གསུངས་ཏེ། རྒྱུ་ནོར་ལོངས་སྤྱོད་རྣམས་གཡོ་བ་ཟེར་ན་སྐབས་འགར་ཡོད་པ་དང་། སྐབས་འགར་མེད་པ་ལྟ་བུ་ཡོད་རེད། དེའི་ཕྱིར་ན་མི་རྟག་པ་ཡིན། དེས་ན་ད་ལྟ་ཡོད་པའི་དུས་སུ་སྦྱིན་པ་གཏང་ཐུབ་ན་ཡག་པོ་ཡོད་རེད། སྐབས་གཅིག་ལ་མེད་པ་ཆག་འགྲོ་གི་རེད། དེ་ཙམ་དུ་མ་ཟད་ལོངས་སྤྱོད་ཡག་པོ་ཡོད་ན་ཡང་དེ་ལ་སྙིང་པོ་དང་ཕན་ཐོགས་རྒྱ་ཆེན་པོ་ཞེ་དྲག་ཡོད་མ་རེད། དེས་ན་ལོངས་སྤྱོད་ལ་སྐྱོན་གཉིས་ཡོད། དེ་ཡང་གཡོ་བ་ཞེས་མི་རྟག་པ་ཡིན་པ་དང་། སྙིང་པོ་མེད་ཅེས་པ་ཕན་ཐོགས་ཞེ་དྲག་མེད་པ་ཡིན་པ་ཁྱེད་རང་གིས་ཤེས་དགོས། ཁྱེད་རང་གིས་རང་གི་ལོངས་སྤྱོད་རྣམས་ལ་སྙིང་པོ་ཞེ་དྲག་མེད་པ་དང་། མི་རྟག་པ་ཡིན་པར་དང་པོར་མཁྱེན་པར་བྱས་ནས། སྦྱིན་པ་གཏང་དགོས་རེད། སྦྱིན་པ་གཏང་བའི་ཡུལ་སུ་ལ་གཏང་དགོས་རེད་ཅེ་ན། དགེ་སློང་དང་། དེ་ནས་རིགས་ཀྱི་དབང་དུ་བྱས་ན་དེའི་སྐབས་སུ་རྒྱ་གར་ལ་མཆོག་ཏུ་གྱུར་པ་ལ་བརྩིས་པའི་བྲམ་ཟེའི་རིགས་དང་། དེ་ནས་ཡོན་ཏན་གྱི་ཞིང་དང་། སྡུག་བསྔལ་གྱི་ཞིང་བཀྲེན་པ་ཞེས་ཤིན་ཏུ་དབུལ་པོ་ཅི་ཡང་མེད་པ་ཟས་གོས་ཀྱིས་ཕོངས་བསྡད་པ་དང་། ཕན་ཐོགས་པའི་ཞིང་ཕ་མ་ལ་སོགས་པ་གཉེན་དང་བཤེས་རྣམས་བཅས་སྐབས་འདིར་སྦྱིན་པ་གཏང་བའི་ཡུལ་བཞི་གསུངས་པ་དེ་རྣམས་ལ་སྦྱིན་པ་གཏང་དགོས། འདིས་སྦྱིན་པ་གཏང་བའི་ཡུལ་ངོས་བཟུང་བའོ།།​

དེ་ནས་སྦྱིན་པ་གཏོང་བའི་ཚུལ་ནི། སྦྱིན་པ་ཚུལ་བཞིན་སྩལ་བགྱི་ཞེས་སྦྱིན་པ་ཡག་པོ་གཏང་དགོས་པ་མ་གཏོགས། སྤྱོད་པ་རྩུབ་པོ་དང་། གཞན་ལ་མགོ་བསྐོར་བའི་ཆེད་དུ་དང་གནོད་པ་བསྐྱལ་བའི་ཆེད་དུ་བཏང་ན་སྦྱིན་པ་དེ་ཡག་པོ་མ་རེད། འོ་ན་སྦྱིན་པ་ཡག་པོ་གང་འདྲ་ཞིག་གཏང་དགོས་ཤེ་ན། ཚུལ་བཞིན་དུ་ཕ་རོལ་པོ་ལ་ཕན་ཐོགས་པ་སྟེ། ཕ་རོལ་པོ་ལ་རང་གིས་སྦྱིན་པ་བཏང་བཞག་པ་དེ་བེད་སྤྱོད་ཡག་པོ་ཞིག་བྱུང་ནས་གཞན་ལ་ཕན་ཐོགས་པ་ཞིག་ཡོང་བའི་ཕྱིར་དུ་སྦྱིན་པ་ཚུལ་བཞིན་དུ་སྩལ་བར་བགྱིའོ་ཞེས་སྦྱིན་པ་གཏོང་བའི་ཚུལ་བསྟན།​

དེ་ནས་སྦྱིན་པ་གཏང་དགོས་པའི་རྒྱུ་མཚན་བསྟན་པ་ནི། ཕ་རོལ་ཏུ། །​སྦྱིན་ལས་གཞན་པའི་གཉེན་མཆོག་མ་མཆིས་སོ། །​ཞེས་སྐྱེ་བ་ཕྱི་མ་ལ་འགྲོ་བའི་སྐབས་སུ་གལ་ཏེ་སྦྱིན་པ་བཏང་བཞག་ཡོད་ན། དེ་ཡིས་སོ་སོ་སྡུག་བསྔལ་ལས་སྐྱོབ་པར་བྱེད། དེས་ན་བདེ་བ་ཐོབ་པའི་གྲོགས་མཆོག་ཏུ་གྱུར་པ་དང་གཉེན་མཆོག་ཏུ་གྱུར་པ་དེ་སྦྱིན་པ་ཡིན་ནོ། །​དེ་མ་གཏོགས་གལ་ཏེ་སྦྱིན་པ་མ་བཏང་བར་ལོངས་སྤྱོད་རྣམས་ང་རང་གིས་སེར་སྣ་བྱས་ནས་ཉར་བསྡད་ན། དེ་ལ་གང་ཡང་ཕན་ཐོགས་ཡོད་མ་རེད། དེའི་ཕྱིར་ན་ཕན་ཐོགས་ཆེ་ཤོས་སྦྱིན་པ་བཏང་བ་དེ་རེད། སྦྱིན་པ་ལས་མཆོག་ཏུ་གྱུར་པའི་གཉེན་ཡག་པོ་ཞིག་ཡོད་མ་རེད། དེས་ན་ང་ཚོས་སྦྱིན་པ་གཏང་དགོས་པའི་རྒྱུ་མཚན་གཙོ་བོ་དེ་སྐྱེ་བ་ཕྱི་མ་ལ་ཕན་ཐོགས་པའི་ཐབས་གཙོ་བོ་ཞིག་ཡིན་པ་ལ་དགོངས་ནས་སྦྱིན་པ་གཏང་དགོས་རེད་གསུངས་ནས་གཏོང་བ་རྗེས་སུ་དྲན་པ་བསྟན།​

མདོར་ན་དང་པོར་ལོངས་སྤྱོད་གཡོ་བ་སྙིང་པོ་མེད་མཁྱེན་ནས་ཞེས་པས་ཀུན་སློང་དང་། དགེ་སློང་བྲམ་ཟེ་བཀྲེན་དང་བཤེས་རྣམས་ལ་ཞེས་པས་སྦྱིན་པ་གཏང་བའི་ཡུལ་དང་། སྦྱིན་པ་ཚུལ་བཞིན་སྩལ་བགྱི་ཞེས་པས་སྦྱིན་པ་གཏོང་བའི་ཚུལ་དང་། ཕ་རོལ་ཏུ་སྦྱིན་ལས་གཞན་པའི་གཉེན་མཆོག་མ་མཆིས་སོ་ཞེས་པས་སྦྱིན་པ་བཏང་བའི་ཕན་ཡོན་དང་དགོས་པ་བཅས་གསུངས་ནས་གཏོང་བ་རྗེས་སུ་དྲན་པ་བསྟན་པའོ།།

གསུམ་པ་ཚུལ་ཁྲིམས་རྗེས་སུ་དྲན་པ་ནི།​

ཁྱོད་ཀྱི་ཚུལ་ཁྲིམས་མ་ཉམས་མོད་མི་དམའ།།

​མ་འདྲེས་མ་སྦགས་པ་དག་བསྟེན་པར་མཛོད།།

ཁྲིམས་ནི་རྒྱུ་དང་མི་རྒྱུའི་ས་བཞིན་དུ།།

​ཡོན་ཏན་ཀུན་གྱི་གཞི་རྟེན་ལགས་པར་གསུངས།། ༧

ཞེས་གསུངས་ཏེ། འདི་ཡིས་ཚུལ་ཁྲིམས་རྗེས་སུ་དྲན་པ་བསྟན་པ་རེད། ཁྱེད་རང་གིས་ཚུལ་ཁྲིམས་ཡག་པོ་བསྲུང་དགོས། ཚུལ་ཁྲིམས་ཡག་པོ་བསྲུང་དགོས་པའི་རྒྱུ་མཚན་རྣམ་པ་བཞི་གསུངས་ཡོད། དང་པོ་སྡོམ་པ་ཞུས། སྡོམ་པ་བླངས་ནས་སྡོམ་པའམ་ཚུལ་ཁྲིམས་དེ་མ་ཉམས་པར་བྱེད་དགོས། དེ་ནས་གཉིས་པ་ནི། མོད་མི་དམའ་བ་ཞེས་ཚུལ་ཁྲིམས་འདི་ཡག་པོ་རྐང་ཚུགས་པ། རྒྱ་ཆེན་པོ་དང་། ཀུན་སློང་ཡག་པོ། གཙང་མ་ཞིག་བྱེད་དགོས་རེད། དེ་མ་གཏོགས་མོད་དམའ་བ་སྟེ། ཐབས་ཆག་ཅིག །​ཧ་ཅང་ཡག་པོ་མེད་པ། ཅུང་ཟད་དམའ་བོ་ལྟ་བུ་མ་ཡིན་པ་ཞིག་གནང་དགོས། ཡོན་ཏན་གསུམ་པ་ནི། མ་འདྲེས་པ་ཞེས་འཇིག་རྟེན་གྱི་བྱ་བའམ་ལམ་དང་མ་འདྲེས་པ་ཞིག་གནང་དགོས། དཔེར་ན་སོ་སོས་ཚུལ་ཁྲིམས་བསྲུངས་ན་གཞན་གྱིས་བསྟོད་པ་དང་། ཡང་ན་གཞན་གྱིས་བརྩི་བཀུར་ཡག་པོ་བྱེད་ཀྱི་རེད་བསམ་པའི་ཀུན་སློང་རྣམ་པར་མ་དག་པ་དང་མ་འདྲེས་པ་ཞིག་དགོས།

བཞི་པ་མ་སྦགས་པ་ཞེས་པ་ནི། གཞན་ལ་མགོ་བསྐོར་གཏང་ཡག་གི་ཀུན་སློང་དང་། ཚུལ་ཁྲིམས་འཆལ་བའི་རྒྱུ་ཉོན་མོངས་པའི་ཀུན་སློང་ངན་པ་སོགས་སྐྱོན་གྱི་ཆས་མ་སྦགས་པ་གནང་དགོས། དེས་ན་ཚུལ་ཁྲིམས་ཡག་པོ་བསྲུང་བའི་ཆེད་དུ་མ་ཉམས་པ་དང་གཅིག །​མོད་མི་དམའ་བ་དང་གཉིས། མ་འདྲེས་པ་དང་གསུམ། མ་སྦགས་པ་དང་བཞི་རྣམས་བསྟེན་པར་མཛོད། ཅེས་དེ་ལྟ་བུའི་སྒོ་ནས་ཚུལ་ཁྲིམས་གཙང་མ་ཡག་པོ་ཞིག་བསྲུང་དགོས་ཞེས་འདི་ཡིས་ཚུལ་ཁྲིམས་སྲུང་བའི་ཚུལ་བསྟན་པའོ།།​

དེའི་རྗེས་སུ་ཚིག་རྐང་གཉིས་ཀྱིས་ཚུལ་ཁྲིམས་ཡག་པོ་བསྲུང་དགོས་པའི་རྒྱུ་མཚན་བསྟན། ཚུལ་ཁྲིམས་གང་བྱས་ནས་བསྲུང་དགོས་ཤེ་ན། ཚུལ་ཁྲིམས་ནི་ཡོན་ཏན་ཀུན་གྱི་གཞི་རྟེན་རེད། དེ་ཡང་ཏིང་ངེ་འཛིན། བྱམས་སྙིང་རྗེ། དད་པ་མོས་གུས། དམ་པའི་ཆོས་མཐར་ཕྱིན་པ། མངོན་ཤེས་རྫུ་འཕྲུལ། ཞི་གནས་ལྷག་མཐོང་ལ་སོགས་པ་ཐམས་ཅད་ཀྱི་རྟེན་ནི་ཚུལ་ཁྲིམས་ཡིན་པའི་ཕྱིར་ན་ཚུལ་ཁྲིམས་ཡག་པོ་བསྲུང་དགོས།​

དཔེར་ན། ཁྲིམས་ནི་རྒྱུ་དང་མི་རྒྱུ་ས་བཞིན་དུ། །​ཞེས་ས་གཞི་འདི་ལ་རྒྱུ་བ་སེམས་ཅན་མི་དང་དུད་འགྲོ་ལ་སོགས་པ་ཐམས་ཅད་བརྟེན་ཡོད། ས་གཞི་འདི་མེད་ན་སེམས་ཅན་རྣམས་འགྲོ་མི་ཐུབ། མི་རྒྱུ་བ་ཤིང་དང་བྲག་དང་རི་ལ་སོགས་པ་ལྟ་བུ་ཞིག་ཡིན་ན་ཡང་ས་གཞི་འདི་ལ་བརྟེན་ཡོད། ས་འདི་མེད་ན་དེ་དག་གནས་ས་མེད། དེས་ན་རྒྱུ་བ་དང་མི་རྒྱུ་བ་ཐམས་ཅད་ས་འདི་ལ་བརྟེན་ཡོད། དཔེ་དེ་བཞིན་དུ་ཚུལ་ཁྲིམས་དེ་ཡོན་ཏན་ཀུན་གྱི་གཞི་རྟེན་རེད། ཚུལ་ཁྲིམས་ཡག་པོ་ཞིག་ཡོད་ན་ཡོན་ཏན་ཐམས་ཅད་ཡག་པོ་ཡོང་བ་དང་། ཚུལ་ཁྲིམས་ཡོན་ཏན་ཀུན་གྱི་གཞི་རྟེན་ལགས་པའམ་ཡིན་པར་གསུངས་པ་དེའི་ཕྱིར་ན་ཚུལ་ཁྲིམས་ཡག་པོ་བསྲུང་དགོས།​

མདོར་ན་དེ་དག་གིས་དད་པ་ལ་སྦྱོར་བའི་ཚུལ་བསྟན་པ་རེད། དེ་ཡང་དད་པ་ལ་གང་འདྲ་བྱས་ནས་སྦྱོར་དགོས་རེད་ཅེ་ན། རྗེས་སུ་དྲན་པ་དྲུག་གི་སྒོ་ནས་དད་པ་ལ་སྦྱོར་གྱི་ཡོད་རེད། དེ་ཡང་ཚིགས་བཅད་གཅིག་གིས་རྗེས་སུ་དྲན་པ་དྲུག་པོ་མདོར་བསྟན། དེ་ཡི་རྗེས་སུ་ཚིགས་སུ་བཅད་པ་གཅིག་གིས་ལྷ་རྗེས་སུ་དྲན་པ་བསྟན། དེའི་རྗེས་སུ་ཚིགས་སུ་བཅད་པ་གཅིག་གིས་གཏོང་བ་རྗེས་སུ་དྲན་པ་བསྟན། དེའི་རྗེས་སུ་ཚིགས་སུ་བཅད་པ་གཅིག་གིས་ཚུལ་ཁྲིམས་རྗེས་སུ་དྲན་པ་བསྟན་ནས་དད་པ་ལ་སྦྱོར་བའི་ཚུལ་བསྟན་པ་ཡིན་ནོ།།

གཉིས་པ་ལམ་གྱི་ངོ་བོ་ལ་གསུམ། མདོར་བསྟན་པ། རྒྱས་པར་བཤད་པ། དེ་དག་གི་དོན་ཉམས་སུ་ལེན་པ་ལ་དབུགས་དབྱུང་བའོ། །​དང་པོ་ནི།​

སྦྱིན་དང་ཚུལ་ཁྲིམས་བཟོད་བརྩོན་བསམ་གཏན་དང་།།

​དེ་བཞིན་ཤེས་རབ་གཞལ་མེད་ཕ་རོལ་ཕྱིན།།

འདི་དག་རྒྱས་མཛོད་སྲིད་པའི་རྒྱ་མཚོ་ཡི།།

​ཕ་རོལ་ཕྱིན་པ་རྒྱལ་བའི་དབང་པོར་མཛོད།། ༨

ཅེས་གསུངས་ཏེ། དེའི་རྗེས་སུ་ལམ་དངོས་བསྟན་པ་རེད། ལམ་དངོས་དེ་ཕ་རོལ་ཏུ་ཕྱིན་པ་དྲུག་གི་སྒོ་ནས་བསྟན་ཡོད། དེ་ཡང་དང་པོར་ཕ་རོལ་ཏུ་ཕྱིན་པ་དྲུག་མདོ་ཙམ་བསྟན་ནས། དེའི་རྗེས་སུ་རིམ་བཞིན་རྒྱས་པར་བསྟན་ཡོད། ཕ་རོལ་ཏུ་ཕྱིན་པ་དྲུག་པོ་གང་ཞེ་ན། སྦྱིན་པའི་ཕ་རོལ་ཏུ་ཕྱིན་པ་དང་། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་། བཟོད་པའི་ཕ་རོལ་ཏུ་ཕྱིན་པ་དང་། བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་། བསམ་གཏན་གྱི་ཕ་རོལ་ཏུ་ཕྱིན་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པའོ། །​དེ་རྣམས་དང་པོ་མིང་གི་སྒོ་ནས་མདོ་ཙམ་སྨོས་པ་རེད།​

དེ་ལྟ་བུའི་ཕ་རོལ་ཏུ་ཕྱིན་པ་དྲུག་པོ་འབྲས་བུ་ཤིན་ཏུ་རྒྱ་ཆེན་པོ་བསམ་གྱིས་མི་ཁྱབ་པ་ཡོང་རྒྱུ་ཡོད་པའི་ཕྱིར་ན། གཞལ་དུ་མེད་པ་སྟེ་འབྲས་བུ་རྒྱ་ཆེན་པོ་ཡག་པོ་ཞིག་ཡོད་རེད། དེའི་ཕྱིར་ན་ཕ་རོལ་ཏུ་ཕྱིན་པ་ཞེས་བརྗོད། དེ་ལྟ་བུའི་ཕ་རོལ་ཏུ་ཕྱིན་པ་དྲུག་པོ་འདི་དག་རྒྱས་པར་མཛོད་ཅིག་ཅེས་རྒྱལ་པོ་བདེ་སྤྱོད་བཟང་པོ་ལ་སློབ་དཔོན་ཀླུ་སྒྲུབ་ཀྱིས་གསུངས་པ་རེད། དེ་ཡང་རྒྱལ་པོ་ཁྱེད་རང་གིས་སྦྱིན་པ་ཡག་པོ་བཏང་། ཚུལ་ཁྲིམས་ཡག་པོ་བསྲུངས། བཟོད་པ་ཡག་པོ་བསྒོམས། བརྩོན་འགྲུས་ཡག་པོ་བརྩམས། བསམ་གཏན་ཡག་པོ་བསྒོམས། ཤེས་རབ་ཡག་པོ་འཕེལ་བཅུག་ནས་འདི་དག་རྒྱས་པར་མཛད་དགོས་ཞེས་བསླབ་བྱ་གནང་བའོ།།​

འོ་ན་དེ་དག་རྒྱས་པར་མཛད་ན་ཕན་པ་གང་ཡོད་ཅེ་ན། སྲིད་པ་ཁམས་གསུམ་འཁོར་བའི་རྒྱ་མཚོ་ཞེས་འཁོར་བ་འདི་རྒྱ་མཚོ་ཆེན་པོ་ལྟ་བུ་ཞིག་ཡིན། རྒྱ་མཚོ་ཆེན་པོ་དེའི་ཕ་རོལ་ཏུ་ཕྱིན་པའི་འབྲས་བུ་ཞིག་འཐོབ་དགོས། དེའི་ཕྱིར་ན་ཕ་རོལ་ཏུ་ཕྱིན་པ་དྲུག་པོ་འདི་ལ་བརྩོན་འགྲུས་བྱ་དགོས། འདིས་འཁོར་བའི་ཕ་རོལ་ཏུ་ཕྱིན་ན་ག་རེ་འཐོབ་ཀྱི་རེད་ཅེ་ན། རྒྱལ་བའི་དབང་པོར་མཛོད་ཅེས་སངས་རྒྱས་ཀྱི་གོ་འཕང་འཐོབ། དེའི་ཕྱིར་ན་ཕ་རོལ་ཏུ་ཕྱིན་པ་དྲུག་པོ་ལ་བརྩོན་འགྲུས་ཡག་པོ་གནང་དགོས་གསུངས་ནས་ཕ་རོལ་ཏུ་ཕྱིན་པ་རྣམས་རིམ་པ་བཞིན་དུ་བསྟན་པ་ཡིན་ནོ།།

གཉིས་པ་རྒྱས་པར་བཤད་པ་ལ་དྲུག །​སྦྱིན་པ། ཚུལ་ཁྲིམས། བཟོད་པ། བརྩོན་འགྲུས། བསམ་གཏན། ཤེས་རབ་རྒྱས་པར་བཤད་པའོ། །​དང་པོ་ནི།​

གང་ལ་ཕ་དང་མ་དག་མཆོད་བྱེད་པའི།།

​རིགས་དེ་ཚངས་བཅས་སློབ་དཔོན་བཅས་པའང་ལགས།།

དེ་དག་ལ་མཆོད་གྲགས་པར་འགྱུར་བ་དང་།།

​སླད་མ་ལ་ཡང་མཐོ་རིས་འགྱུར་བ་ལགས།། ༩

ཞེས་གསུངས་ཏེ། ཕ་རོལ་ཏུ་ཕྱིན་པ་དྲུག་ལས་དང་པོ་སྦྱིན་པའི་ཕ་རོལ་ཏུ་ཕྱིན་པ་བསྟན་པ་ནི། གང་ཞིག་ལ་མཆོད་པ་འབུལ་དགོས་ཤེ་ན། ཕ་དང་མ་དག་ལ་མཆོད་པ་བྱས་ནས་སྦྱིན་པ་གཏང་དགོས། དེ་ཙམ་དུ་མ་ཟད་གོང་དུ་བསྟན་པ་ལྟར་དགེ་སློང་དང་། བྲམ་ཟེ་དང་། བཀྲེན་པ་དང་། བཤེས་རྣམས་ལ་མཆོད་པ་ཕུལ། སྦྱིན་པ་བཏང་ན་ཕན་ཡོན་ཆེན་པོ་ཡོད་རེད། དེ་ལྟ་བུ་མཆོད་པ་བྱེད་པའི་མི་དེ་ཚངས་པ་དང་བཅས་པ་ཞེས་མི་དཔེ་གཙང་མ། མི་ཡག་པོ་རེད། དེ་བཞིན་དུ་མི་དེ་སློབ་དཔོན་དང་བཅས་པའང་སྟེ། དགེ་རྒན་ཡོད་པ། ལམ་ནོར་བ་ལ་མི་འགྲོ་མཁན། ལམ་བཟང་པོ་ལ་འགྲོ་མཁན་ཞིག་ལགས་པའམ་ཡིན། དེའི་ཕྱིར་ན་ཡུལ་དེ་རྣམས་ལ་སྦྱིན་པ་གཏང་དགོས་རེད།​

འོ་ན་དེ་དག་ལ་སྦྱིན་པ་བཏང་ན་ག་རེ་ཕན་གྱི་རེད་ཅེ་ན། ཡུལ་དེ་རྣམས་ལ་མཆོད་པ་ཕུལ་ནས་སྦྱིན་པ་བཏང་ན། ཚེ་འདིའི་དབང་དུ་བྱས་ན་སྙན་གྲགས་ཡག་པོ་ཡོང་གི་རེད། དེ་ཡང་མི་དེ་ཡག་པོ་འདུག །​མི་དེ་དཔེ་བདེན་པ། མི་དེ་སྙིང་སྟོབས་ཆེན་པོ། མི་དེ་དྲང་པོ། མི་དེ་ལྷག་བསམ་ཅན། མི་དེ་བསམ་བློ་གཏོང་ཤེས་མཁན། མི་དེ་བྱས་པ་ཤེས་ཤིང་དྲིན་གཟོ་བ། མི་ཡག་པོ་ཞིག་འདུག་ཅེས་གྲགས་པར་འགྱུར་བ་དང་། དེ་ནས་སླད་མ་སྟེ་སྐྱེ་བ་ཕྱི་མ་ལ་ཡང་མཐོ་རིས་སུ་སྐྱེ་བར་འགྱུར་བ་ལགས། དེ་ཡང་སྦྱིན་པ་བཏང་བ་ལ་བརྟེན་ནས་ཚེ་ཕྱི་མར་མཐོ་རིས་ལྷའི་ལུས་དང་མི་ཡི་ལུས་ཐོབ་ནས་སྐྱེ་བ་བཟང་པོ་ལེན་གྱི་རེད། རྒྱུ་མཚན་དེའི་ཕྱིར་ན་སྦྱིན་པ་གཏང་དགོས་ཞེས་ཕ་རོལ་ཏུ་ཕྱིན་པ་དྲུག་གི་ནང་ནས་སྦྱིན་པའི་ཕ་རོལ་ཏུ་ཕྱིན་པ་གསུངས་པ་ཡིན་ནོ།།

གཉིས་པ་ཚུལ་ཁྲིམས་ལ་བཞི། བསྲུང་བྱ་ཚུལ་ཁྲིམས། དེའི་མི་མཐུན་ཕྱོགས་སྤང་བ། མཐུན་ཕྱོགས་བག་ཡོད་བསྒྲུབ་པ། བག་ཡོད་པའི་ཕན་ཡོན་དཔེས་བཤད་པའོ། །​དང་པོ་ནི།​

འཚེ་དང་ཆོམ་རྐུན་འཁྲིག་པ་བརྫུན་དང་ནི།།

​ཆང་དང་དུས་མིན་ཟས་ལ་ཆགས་པ་དང་།།

མལ་སྟན་མཐོ་ལ་དགའ་དང་གླུ་དག་དང་།།

​གར་དང་ཕྲེང་བའི་ཁྱད་པར་རྣམ་སྤོང་ཞིང་།། ༡༠

ཞེས་གསུངས་ཏེ། འདི་ཡིས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་བསྟན་པ་རེད། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་ཚུལ་ཁྲིམས་ཀྱི་ཡན་ལག་དང་། བག་ཡོད་ཀྱི་ཡན་ལག་དང་། བརྟུལ་ཞུགས་ཀྱི་ཡན་ལག་བཅས་ཡན་ལག་རྒྱས་པར་བསྟན་ཡོད་པ་ལས། དང་པོ་ཚུལ་ཁྲིམས་ཀྱི་ཡན་ལག་ལ་བཞི་ཡོད་པ་ནི། དང་པོ་འཚེ་དང་ཞེས་སྲོག་གཅོད་པ་ཡིས་མཚོན་ནས་གཞན་ལ་གནོད་པ་བསྐྱལ་བ་ལ་སོགས་པ་མི་བྱ་བ་དང་། གཉིས་པ་ཆོམ་རྐུན་ཞེས་སྤྱིར་མ་བྱིན་པར་ལེན་པ་ལ་གོ། དེ་ཡང་འཇབ་བུས་མ་བྱིན་པར་ལེན་པ་རྐུ་མ་བརྐུས་པ་དང་། དེ་ཙམ་མིན་པར་ཆོམ་ཟེར་ན་ཇག་པ་ལྟ་བུ་བཅོམ་ནས་འཕྲོག་པ་ལ་གོ་བ་ཡིན། དེ་ལྟ་བུའི་ཆོམ་རྐུན་གྱི་ལས་མི་བྱ་བ་དང་། གསུམ་པ་འཁྲིག་པ་ཞེས་མི་ཚངས་པར་མ་སྤྱད་ཅེས་པའི་དོན་ཡིན། དེ་ཡང་གཙོ་བོ་འདོད་པ་ལོག་པར་གཡེམ་པ་མི་བྱ་བ་ལ་གོ། དེ་ཡང་ཁྱིམ་པའི་དབང་དུ་བྱས་ཏེ་རང་གི་ཆུང་མ་ལ་མི་ཚངས་པར་སྤྱོད་པ་དེ་གནང་བ་ཡོད་ཀྱང་། གཞན་གྱིས་བདག་ཏུ་བཟུང་བའི་བུད་མེད་རྣམས་ལ་མི་ཚངས་པར་སྤྱད་ན་ལོག་པར་གཡེམ་པ་ལ་འགྲོ་བ་ཡིན་པའི་ཕྱིར་ན་འཁྲིག་པ་མི་བྱ་བ་དང་། དེ་གསུམ་ནི་ལུས་ཀྱི་ལས་རྣམ་པ་གསུམ་ཡིན། དེ་ནས་བཞི་པ་རྫུན་དང་ཞེས་ངག་གི་མི་དགེ་བའི་ནང་ནས་བརྫུན་སྨྲ་བ་སྤངས་པའོ། །​བཞི་པོ་དེ་རྣམས་ལ་ཚུལ་ཁྲིམས་ཀྱི་ཡན་ལག་ཅེས་བརྗོད། དེའི་རྗེས་སུ་གཉིས་པ་བག་ཡོད་པའི་ཡན་ལག་ཅེས་པ་ནི། གཟབ་གཟབ་བྱས་ནས་སྤངས་ན་ཡག་པོ་བྱེད་ཐུབ་པ་དང་། དེ་མ་སྤངས་ན་གཟབ་གཟབ་བྱས་མ་ཐུབ་པ་འདྲ་པོ་གཅིག་ལ་གོ་གི་ཡོད། དེ་ཡང་ཆང་དང་ཞེས་ཆང་བཏུང་ན་ར་བཟི་ནས་བག་མེད་པ་ཆགས། ཆང་སྤངས་ན་སེམས་བག་ཡོད་པ་བྱེད་ཐུབ་ཀྱི་ཡོད་པས་ཆང་སྤོང་བ་དེ་བག་ཡོད་པའི་ཡན་ལག་ཡིན་ནོ།།​

དེ་ནས་གསུམ་པ་བརྟུལ་ཞུགས་ཀྱི་ཡན་ལག་ཅེས་པ་ནི། ང་རང་གི་སེམས་འདི་ལྷོད་པོ་ཉམ་ཆུང་དང་། ཡ་རབས་ཞིག་ལ་འགྲོ་བའི་ཆེད་དུ་བརྟུལ་ཞུགས་ཀྱི་ཡན་ལག་གསུམ་གསུངས། དང་པོ་དུས་མིན་གྱི་ཟས་ལ་ཆགས་པ་སྤོང་བ་ནི། ཕྱི་དྲོའི་ཁ་ཟས་ཟ་བ་སྤོང་བ་ལ་གོ། གཉིས་པ་མལ་སྟན་མཐོ་བ་ལ་དགའ་བ་སྤོང་བ་ནི། སྟན་མཐོན་པོ་ལ་དགའ་བ་སྤོང་བའོ། །​གསུམ་པ་ནི་དེ་བཞིན་དུ་གླུ་དག་དང་གར་དང་ཕྲེང་བ་ཞེས་གླུ་གར་ཕྲེང་བའི་ཁྱད་པར་སྤོང་བ་འདི་གསུམ་གཅིག་ཏུ་བརྩིས་པ་ནི་བརྟུལ་ཞུགས་ཀྱི་ཡན་ལག་ཡིན་ནོ། །​དེ་ལྟར་ཚུལ་ཁྲིམས་ཀྱི་ཡན་ལག་བཞི། བག་ཡོད་པའི་ཡན་ལག་གཅིག །​བརྟུལ་ཞུགས་ཀྱི་ཡན་ལག་གསུམ་སྟེ། ཡན་ལག་བརྒྱད་པོ་རྣམས་སྤངས་ནས་སྡོམ་པ་བསྲུང་དགོས་ཞེས་པ་ཡིན་ནོ།།​

འོ་ན་ཚུལ་ཁྲིམས་ཡན་ལག་བརྒྱད་པོ་དེ་རྣམས་བསྲུང་དགོས་པའི་རྒྱུ་མཚན་དང་ཕན་ཡོན་གང་ཡོད་ཅེ་ན།​

དགྲ་བཅོམ་ཚུལ་ཁྲིམས་རྗེས་སུ་བྱས་པ་ཡི།།

​ཡན་ལག་བརྒྱད་པོ་འདི་དག་དང་ལྡན་ན།།

གསོ་སྦྱོང་འདོད་སྤྱོད་ལྷ་ལུས་ཡིད་འོང་བ།།

​སྐྱེས་པ་བུད་མེད་དག་ལ་སྩོལ་བར་བགྱིད།། ༡༡

ཅེས་གསུངས་ཏེ། སྔོན་གྱི་འཕགས་པ་དགྲ་བཅོམ་པ་རྣམས་ཀྱིས་ཚུལ་ཁྲིམས་ཇི་ལྟར་བསྲུངས་པ་དེ་དང་ཕལ་ཆེར་འདྲ་བའི་ཚུལ་ཁྲིམས་ཡག་པོ་ཞིག་བསྲུངས་ཏེ། དགྲ་བཅོམ་པའི་ཚུལ་ཁྲིམས་ཀྱི་རྗེས་སུ་བྱས་པ་ཡི་ཡན་ལག་བརྒྱད་པོ་འདི་དག་བསྲུང་བའི་ཚུལ་ཁྲིམས་དང་ལྡན་ན་གསོ་སྦྱོང་ལ་གནས་པར་འགྱུར། གསོ་སྦྱོང་ཞེས་པ་ནི། གསོ་ནི་དགེ་བ་ཞེ་དྲག་མེད་པ་འདི་ཡར་གསོ་ནས་དགེ་བ་རྒྱ་ཆེན་པོ་ཡོད་པ་བྱས་ནས་དགེ་བ་འཕེལ་རྒྱས་བཏང་བ་ལ་གོ། སྦྱོང་ཞེ་ན་སྡིག་པ་མི་དགེ་བ་རྣམས་མར་སྦྱོང་བའི་དོན་ལ་གོ། དེའི་ཕྱིར་ན་གསོ་སྦྱོང་ཞེས་བརྗོད།​

དེས་ན་ཡན་ལག་བརྒྱད་དང་ལྡན་པའི་ཚུལ་ཁྲིམས་ལ་གནས་ན་གསོ་སྦྱོང་ལ་འགྲོ་གི་ཡོད། གསོ་སྦྱོང་འདི་ལ་བརྟེན་ནས་འདོད་པ་ན་སྤྱོད་པའི་ལྷ་ཡི་ལུས་ཡིད་དུ་འོང་བ་འཐོབ། དེ་བཞིན་དུ་མ་ནིང་སོགས་ལ་མི་སྐྱེ་བར་མཐོ་རིས་མི་ཡི་ལུས་རྟེན་བཟང་པོ་སྐྱེས་པ་དང་བུད་མེད་ཀྱི་ལུས་རྟེན་འཐོབ་ཀྱི་རེད། རྒྱུ་མཚན་དེའི་ཕྱིར་ན་རང་གིས་ཀྱང་ཚུལ་ཁྲིམས་བསྲུང་དགོས། སྐྱེས་པ་དང་བུད་མེད་གཞན་དག་ལ་ཡང་རྩོལ་བར་བགྱི་ཞེས་གཞན་རྣམས་ལའང་ཚུལ་ཁྲིམས་ཡག་པོ་བསྲུང་དགོས་པ་དང་། བསྙེན་གནས་ཡན་ལག་བརྒྱད་པོ་ཡག་པོ་བསྲུང་ཐུབ་པ་དགོས་ཞེས་བསླབ་བོ། །​དེ་རྣམས་ལ་རྩོལ་བ་བགྱི་བ་སྟེ་སྡོམ་པ་གནང་དགོས་རེད། དེ་ལྟར་བྱས་ན་རང་གཞན་གཉིས་ཀ་ལ་ཕན་ཐོགས་རྒྱ་ཆེན་པོ་ཡོད་རེད་ཅེས་གསུངས་པ་ཡིན་ནོ།།

གཉིས་པ་དེའི་མི་མཐུན་ཕྱོགས་སྤང་བ་ནི།​

སེར་སྣ་གཡོ་སྒྱུ་ཆགས་དང་སྙོམ་ལས་དང་།།

​མངོན་པའི་ང་རྒྱལ་འདོད་ཆགས་ཞེ་སྡང་དང་།།

རིགས་དང་གཟུགས་དང་ཐོས་པ་ལང་ཚོ་དང་།།

​དབང་ཐང་ཆེ་བས་རྒྱགས་པ་དགྲ་བཞིན་གཟིགས།། ༡༢

ཞེས་གསུངས་ཏེ། གོང་དུ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་ཡན་ལག་དེ་བསྟན་ནས། འོ་ན་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་བར་ཆད་བྱེད་མཁན་གང་ཡོད་ཅེ་ན། འདིར་ཉོན་མོངས་པ་བརྒྱད་གསུངས་ཡོད། སེར་སྣ་དང་གཅིག །​གཡོ་སྒྱུ་དང་གཉིས། ཆགས་པ་དང་གསུམ། སྙོམས་ལས་དང་བཞི། མངོན་པའི་ང་རྒྱལ་དང་ལྔ། འདོད་ཆགས་དང་དྲུག །​ཞེ་སྡང་དང་བདུན། རྒྱགས་པ་བཅས་བརྒྱད་ཡིན་ནོ།།​

དང་པོ་སེར་སྣ་ཞེས་པ་ནི། སྦྱིན་པ་ལ་སོགས་པ་གཏོང་མི་ནུས་པ་ཟས་ནོར་ལ་ཆགས་ཞེན་ཆེན་པོ་ཡོད་པ་ལ་གོ། གཉིས་པ་གཡོ་སྒྱུ་ཞེས་པ་ནི། གཡོ་ཟེར་ན་རང་ལ་སྐྱོན་ཡོད་པ་སྦས་ཤིང་གསང་བ་དང་། སྒྱུ་ཟེར་ན་ཡོན་ཏན་མེད་པ་ལ་ཡོད་ཁུལ་བྱས་པ་ལ་གོ། གསུམ་པ་ཆགས་པ་ཞེས་པ་ནི། བདག་དང་ལོངས་སྤྱོད་དང་བུད་མེད་སོགས་ལ་ཆགས་ཤིང་ཞེན་པའོ། །​བཞི་པ་སྙོམས་ལས་ཞེས་པ་ནི། དགེ་སྡིག་བླང་དོར་ལ་མི་འཇུག་པའི་ལེ་ལོའོ། །​ལྔ་པ་མངོན་པའི་ང་རྒྱལ་ནི། རང་ལ་ཡོན་ཏན་གྱི་ཁྱད་པར་གང་ཡང་མེད་ཀྱང་ཡོན་ཏན་ཡོད་ཅེས་བསམས་ནས་ང་རྒྱལ་བྱུང་བ་ལ་གོ། དྲུག་པ་འདོད་ཆགས་ནི། ཟག་བཅས་ཀྱི་ཡུལ་ཡིད་དུ་འོང་བ་ཟས་ནོར་ལོངས་སྤྱོད་གཉེན་གྲོགས་རྣམས་ལ་ཆགས་ཞེན་སྐྱེས་པའོ། །​བདུན་པ་ཞེ་སྡང་ནི། ཡུལ་ཡིད་དུ་མི་འོང་བ་དགྲ་སོགས་ལ་སྡང་བ་སྐྱེས་པའོ།།​

བརྒྱད་པ་རྒྱགས་པ་ནི། རྒྱགས་པ་འདི་ལ་མི་འདྲ་བ་འགའ་ཞིག་ཡོད་དེ། དེ་ཡང་རིགས་ཀྱིས་རྒྱགས་པ་དང་། གཟུགས་ཀྱིས་རྒྱགས་པ་དང་། ཐོས་པས་རྒྱགས་པ་དང་། ལང་ཚོས་རྒྱགས་པ་དང་། དབང་ཐང་གིས་རྒྱགས་པ་བཅས་ལྔ་ཡོད། དང་པོ་ནི། ང་རིགས་མཐོན་པོ་ཡིན་བསམས་ནས་སེམས་ཁེངས་བསྡད་པ་ལ་རིགས་ཀྱིས་རྒྱགས་པ་ཟེར། གཉིས་པ་ནི། ང་གཟུགས་མཛེས་པོ་ཡིན་བསམས་ནས་སེམས་ཁེངས་བསྡད་པ་ལ་གོ། གསུམ་པ་ནི། ང་ཡོན་ཏན་མཐོན་པོ་དང་ཡོན་ཏན་ཆེན་པོ་ཡིན་བསམས་ནས་སེམས་ཁེངས་བསྡད་པ་ལ་གོ། བཞི་པ་ནི། ང་ལོ་ཆུང་ཆུང་ལུས་པོ་གཞོན་པོ་ཡིན་བསམས་ནས་སེམས་ཁེངས་པའོ། །​ལྔ་པ་ནི། ང་དབང་ཐང་ངམ་མངའ་ཐང་ཆེན་པོ་ཡིན་བསམས་ནས་སེམས་ཁེངས་བསྡད་པའོ། །​དེ་ལྟ་བུའི་སེར་སྣ། གཡོ་སྒྱུ། སྙོམས་ལས། མངོན་པའི་ང་རྒྱལ། འདོད་ཆགས། ཞེ་སྡང་། རྒྱགས་པ་རྣམས་དགྲ་བཞིན་དུ་གཟིགས་ནས་སྤང་དགོས་ཞེས་ཚིགས་སུ་བཅད་པ་འདི་ཡིས་ཚུལ་ཁྲིམས་ཀྱི་མི་མཐུན་ཕྱོགས་ཏེ་ཚུལ་ཁྲིམས་ལ་བར་དུ་གཅོད་པའི་ཆོས་རྣམས་སྤང་དགོས་པར་བསྟན་པ་ཡིན་ནོ།།

གསུམ་པ་མཐུན་ཕྱོགས་བག་ཡོད་བསྒྲུབ་པ་ནི།​

བག་ཡོད་བདུད་རྩིའི་གནས་ཏེ་བག་མེད་པ།།

​འཆི་བའི་གནས་སུ་ཐུབ་པས་བཀའ་སྩལ་ཏེ།།

དེ་བས་ཁྱོད་ཀྱིས་དགེ་ཆོས་སྤེལ་སླད་དུ།།

​གུས་པས་རྟག་ཏུ་བག་དང་བཅས་པར་མཛོད།། ༡༣

ཅེས་གསུངས་ཏེ། འོ་ན་ཚུལ་ཁྲིམས་ལ་ཕན་འདོགས་མཁན་དེ་གང་ཡིན་ཞེ་ན། ཚུལ་ཁྲིམས་ཀྱི་གྲོགས་བག་ཡོད་ཡིན། དེ་ཡང་སེམས་དྲན་ཤེས་བག་ཡོད་ཡག་པོ་ཞིག་བྱས་ཐུབ་ན་ཧ་ཅང་གི་ཕན་ཐོགས་པོ་ཡོད་རེད། དེས་ན་བག་ཡོད་འདི་དཔེར་ན་ལྷ་ཡི་བདུད་རྩི་ལྟ་བུ་ཡིན་ལ། བག་མེད་པ་དེ་འཆི་བ་འདྲ་པོ་རེད། བག་མེད་པ་དེ་སྡུག་པོ་ལ་མ་གཏོགས་ཡག་པོ་ཞིག་ལ་འགྲོ་ཐུབ་ཀྱི་ཡོད་མ་རེད། དེའི་ཕྱིར་ན་བག་ཡོད་པའི་ཕན་ཡོན་དང་བག་མེད་པའི་ཉེས་དམིགས་འདི་རྣམས་ཐུབ་པ་རྫོགས་པའི་སངས་རྒྱས་བཅོམ་ལྡན་འདས་ཀྱིས་བཀའ་བསྩལ་པ་ཡིན་ཏེ། མདོ་དྲན་པ་ཉེ་བར་བཞག་པ་ལས།​

བག་ཡོད་བདུད་རྩིའི་གནས་ཡིན་ཏེ།།

​བག་མེད་འཆི་བའི་གནས་ཡིན་ནོ།།

​བག་ཡོད་འཆི་བར་མི་འགྱུར་ཏེ།།

​བག་མེད་པ་ནི་རྟག་ཏུ་འཆི། །​ཞེས་སོ།།​

རྒྱུ་མཚན་དེའི་ཕྱིར་ན་རྒྱལ་པོ་ཁྱོད་ཀྱིས་དགེ་བའི་ཆོས་ཡར་སྤེལ་བ་དང་། ཚུལ་ཁྲིམས་རྣམ་པར་དག་པ་བསྲུངས་ནས་དགེ་བའི་བྱ་བ་ཡག་པོ་བསྒྲུབ་ཐུབ་པའི་སླད་དུ། གུས་པ་དང་བཅས་པས་དམ་པའི་ཆོས་ཚུལ་བཞིན་སྒྲུབ་པ་ལ་དུས་རྟག་ཏུ་བག་ཡོད་དང་བཅས་པར་མཛོད་ཅེས་སེམས་བག་ཡོད་བྱ་དགོས་པ་བསྟན་པ་ཡིན་ནོ།།

བཞི་པ་བག་ཡོད་པའི་ཕན་ཡོན་དཔེས་བཤད་པ་ནི།​

གང་ཞིག་སྔོན་ཆད་བག་མེད་གྱུར་པ་ལ།།

​ཕྱིས་ནས་བག་དང་ལྡན་པར་གྱུར་དེ་ཡང་།།

ཟླ་བ་སྤྲིན་བྲལ་ལྟ་བུར་རྣམ་མཛེས་ཏེ།།

​དགའ་བོ་སོར་ཕྲེང་མཐོང་ལྡན་བདེ་བྱེད་བཞིན།། ༡༤

ཞེས་གསུངས་ཏེ། ཚུལ་ཁྲིམས་སྲུང་བའི་སྐབས་སུ་བག་ཡོད་ཡག་པོ་བསྟེན་ན་འབྲས་བུ་ཡག་པོ་ཡོང་བའི་དཔེ་སྔོན་མའི་ལོ་རྒྱུས་དང་སྦྱར་ནས་གསུངས་པ་རེད། དེ་ཡང་དང་པོ་ང་རང་གི་སེམས་བག་མེད་པར་འགྲོ་བ་དང་། ཕྱིས་ནས་ཧ་གོ་ནས་བག་ཡོད་དྲན་ཤེས་དང་ལྡན་པར་འགྱུར་གྱི་ཡོད། དཔེར་ན་ཟླ་བ་དེ་དང་པོར་སྤྲིན་གྱིས་བསྒྲིབས་སོང་བ་རེད། དེ་ནས་སྤྲིན་འདི་རླུང་གིས་ག་ལེར་དེད་ནས་ཟླ་བ་འདི་དཔེ་གསལ་པོ་ཡོང་གི་ཡོད། དཔེ་དེ་བཞིན་དུ་སྔོན་མ་སེམས་བག་མེད་པར་གྱུར་པ་ལ། ཕྱིས་ནས་བག་ཡོད་པ་དང་ལྡན་པར་གྱུར་པ་ལས། ཟླ་བ་སྤྲིན་ལས་བྲལ་བ་ལྟ་བུའི་རྣམ་པར་མཛེས་པ་ཞིག་ཡོང་གི་ཡོད་རེད།​

འོ་ན་དེ་ལྟ་བུ་སུ་བྱུང་ཡོད་ཅེ་ན། འདོད་ཆགས་ཅན་གཅུང་དགའ་བོ། ཞེ་སྡང་ཅན་སོར་མོའི་ཕྲེང་བ། གཏི་མུག་ཅན་མཐོང་ལྡན། ཉོན་མོངས་པ་ཆ་མཉམ་དུ་ཡོད་པ་བདེ་བྱེད་བཞིན་ནོ། །​དང་པོ་འདོད་ཆགས་ཅན་ཅུང་དགའ་བོ་ནི། རང་གི་ཆུང་མ་པུན་ཌ་རི་ཀ་ལ་ཆགས་ནས་འདོད་ཆགས་ཆེན་པོ་བྱུང་བ་ཡང་། རྗེས་སུ་དེ་ལ་ཆགས་པ་སྤངས་ནས་དགྲ་བཅོམ་པ་ཐོབ་པ་རེད།​

གཉིས་པ་ཞེ་སྡང་ཅན་སོར་མོའི་ཕྲེང་བ་ནི། ཁོ་རང་གི་དགེ་རྒན་གྱིས་མགོ་བསྐོར་བཏང་ནས་མི་དགུ་བརྒྱ་དང་དགུ་བཅུ་གོ་དགུ་བསད་བཞག་པ་རེད་དེ། རྗེས་སུ་འགྱོད་པ་སྐྱེས། སངས་རྒྱས་ཀྱིས་ཆོས་གསུངས། ཆོས་ཐོས། ཆོས་ཉམས་སུ་བླངས་ནས་དགྲ་བཅོམ་པ་ཐོབ་པ་རེད།​

གསུམ་པ་གཏི་མུག་ཅན་མཐོང་ལྡན་ནི་རྒྱལ་པོ་མ་སྐྱེས་དགྲ་ལ་ཟེར་བ་ཡིན། རྒྱལ་པོ་མ་སྐྱེས་དགྲ་ལ་བདུད་ལྷས་སྦྱིན་གྱིས་མགོ་བསྐོར་བཏང་བ་རེད། དེ་ཡང་ལྷས་བྱིན་གྱིས་མ་སྐྱེས་དགྲ་ལ་ཁྱོད་རང་རྒྱལ་པོ་བྱེད། ངས་སངས་རྒྱས་བྱེད་ཡོང་། ངས་སངས་རྒྱས་བཅོམ་ལྡན་འདས་མེད་པར་བཟོ་ཡོང་། ཁྱོད་རང་གིས་ཡབ་རྒྱལ་པོ་གཟུགས་ཅན་སྙིང་པོ་མེད་པར་བྱས་ན། ང་རང་གཉིས་གཅིག་གིས་སངས་རྒྱས་དང་། གཅིག་གིས་རྒྱལ་པོ་བྱས་ན་ཡག་པོ་ཡོད་ཟེར་ནས་མགོ་བསྐོར་བཏང་། དེ་ནས་མ་སྐྱེས་དགྲས་ཁོ་རང་གི་ཕ་གཟུགས་ཅན་སྙིང་པོ་བཀྲོངས་བཞག་པ་ཡིན་པས་མཚམས་མེད་པའི་ལས་བསགས་ཀྱང་། ཕྱིས་སུ་འགྱོད་པ་སྐྱེས། བག་ཡོད་པ་དང་ལྡན་པ་བྱུང་ནས་བྱང་ཆུབ་སེམས་དཔར་གྱུར་པ་རེད། བཞི་པ་ཆགས་སྡང་གཉིས་ཀ་ཅན་བདེ་བྱེད་ནི། བུད་མེད་གཅིག་ལ་ཆགས་ནས་རང་གི་མ་བསད་ཀྱང་། རྗེས་སུ་འགྱོད་པ་སྐྱེས་ནས་ལྷ་ཡི་ལུས་རྟེན་ཐོབ་པའི་ལོ་རྒྱུས་ཡོད། དཔེ་དེ་བཞིན་དུ་ང་རང་ཚོ་ཡང་སྔོན་སེམས་བག་མེད་པར་གྱུར་ནས་ཉོན་མོངས་པ་མང་པོ་སྐྱེས། ལས་ངན་པ་མང་པོ་བསགས་ཡོད་ན་ཡང་། ཕྱིས་ནས་བག་དང་ལྡན་པ་བག་ཡོད་པ་བྱས་ན་ཡག་པོ་ཡོང་། དེས་ན་ང་རང་ཚོས་ཚུལ་ཁྲིམས་ཡག་པོ་བསྲུང་། རྟག་ཏུ་དྲན་ཤེས་དང་བག་ཡོད་ཡག་པོ་གནང་དགོས་ཞེས་གསུངས་པ་ཡིན་ནོ། །​འདི་ཡིས་ཕ་རོལ་ཏུ་ཕྱིན་པ་དྲུག་གི་ནང་ནས་སྦྱིན་པ་དང་ཚུལ་ཁྲིམས་གཉིས་ཞུས་གྲུབ་པའོ།།

གསུམ་པ་བཟོད་པ་ལ་བཞི། རྒྱུ་ཁོང་ཁྲོ་སྤང་བར་གདམས་པ། འབྲས་བུ་འཁོན་འཛིན་སྤང་བ། ཞར་ལ་གཞི་སེམས་ཀྱི་ཁྱད་པར། ཁྲོ་བའི་རྐྱེན་ཚིག་རྩུབ་སྤང་བའོ། །​དང་པོ་ནི།​

འདི་ལྟར་བཟོད་མཚུངས་དཀའ་ཐུབ་མ་མཆིས་པས།།

​ཁྱོད་ཀྱིས་ཁྲོ་བའི་གོ་སྐབས་དབྱེ་མི་བགྱི།།

ཁྲོ་བ་སྤངས་པས་ཕྱིར་མི་ལྡོག་པ་ཉིད།།

​འཐོབ་པར་འགྱུར་བར་སངས་རྒྱས་ཞལ་གྱིས་བཞེས།། ༡༥

ཞེས་གསུངས་ཏེ། འདི་ནས་བཟོད་པའི་ཕ་རོལ་ཏུ་ཕྱིན་པ་བསྟན། བཟོད་པའི་ཕ་རོལ་ཏུ་ཕྱིན་པ་དེ་གལ་ཆེན་པོ་རེད། འོ་ན་བཟོད་པ་དེ་གལ་ཆེན་པོ་དང་ཡག་པོ་ཡིན་པའི་རྒྱུ་མཚན་གང་ཞེ་ན། དཔེར་ན་བཟོད་པ་དང་མཚུངས་པ་ཞེས་བཟོད་པ་དང་འདྲ་བའི་དཀའ་ཐུབ་སྟེ། དགེ་བའི་རྩ་བ་མང་པོ་མ་མཆིས་པའམ་ཡོད་མ་རེད། རྒྱུ་མཚན་དེའི་ཕྱིར་ན། ཁྱོད་ཀྱིས་ཁྲོ་བའི་གོ་སྐབས་དབྱེ་མི་བགྱི། །​ཞེས་རྒྱལ་པོ་བདེ་སྤྱོད་བཟང་པོ་ཁྱོད་ཀྱིས་བཟོད་པ་འདི་ཤིན་ཏུ་རྩ་ཆེན་པོ་རེད་བསམས་ནས། བཟོད་པའི་འགལ་ཟླ་གནོད་པ་བསྐྱལ་བ་ལ་ཁོང་ཁྲོ་བ་ཡིན་པས། ཁོང་ཁྲོ་རྩ་ནས་སྐྱེ་ཉན་གྱི་མ་རེད། ཁོང་ཁྲོ་བའི་གོ་སྐབས་དབྱེ་བར་མི་བགྱི་བ་སྟེ། གོ་སྐབས་སྤྲད་ཉན་གྱི་མ་རེད། ཁོང་ཁྲོ་དེ་དགག་དགོས། ཁོང་ཁྲོ་དེ་སྤང་དགོས། ཁྲོ་བ་སྤངས་པས་ཕྱིར་མི་ལྡོག་པ་ཉིད། །​ཅེས་ཁོང་ཁྲོ་དེ་སྤངས་ན་འཁོར་བ་ལས་ཕྱིར་མི་ལྡོག་པ་ཐར་པ་དང་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་འཐོབ་ཀྱི་རེད།​

འདིར་ཕྱིར་མི་ལྡོག་པ་ཞེས་པ་སངས་རྒྱས་ཀྱི་གོ་འཕང་ལ་གོ་བ་ཡིན། དེས་ན་ཁྱེད་རང་གིས་ཁོང་ཁྲོ་དེ་ཡག་པོ་ཞིག་སྤང་ཐུབ་ན་སངས་རྒྱས་ཀྱི་གོ་འཕང་འཐོབ་པར་འགྱུར་བ་རྫོགས་པའི་སངས་རྒྱས་བཅོམ་ལྡན་འདས་ཀྱིས་ཞལ་གྱིས་བཞེས་ཡོད། དེ་ཡང་མདོ་ལས། དགེ་སློང་དག་འདི་ལྟ་སྟེ། ཁྲོ་བ་སྤོངས་ཤིག་དང་། ཁྱོད་ཕྱིར་མི་ལྡོག་པའི་གཉའ་བོར་གྱུར་པ་ཡིན་ནོ། །​ཞེས་གསུངས་སོ། །​དེ་ལྟར་སངས་རྒྱས་ཀྱིས་དངོས་སུ་ཞལ་ནས་གསུངས་ཡོད་པ་དེའི་ཕྱིར་ན་ཁོང་ཁྲོ་དེ་སྤང་དགོས་གསུངས་པ་ཡིན་ནོ།།

གཉིས་པ་འབྲས་བུ་འཁོན་འཛིན་སྤང་བ་ནི།​

བདག་ནི་འདིས་སྤྱོས་འདིས་གཏག་ཕམ་པར་བྱས།།

​འདི་ཡིས་བདག་ནོར་ཕྲོགས་པར་གྱུར་ཏོ་ཞེས།།

འཁོན་དུ་འཛིན་པའི་འཁྲུག་ལོང་རྣམས་སྐྱེད་དེ།།

​འཁོན་འཛིན་རྣམ་སྤངས་བདེ་བར་གཉིད་ཀྱིས་ལོག། ༡༦​

ཅེས་གསུངས་ཏེ། དེའི་རྗེས་སུ་གཉིས་པ་འབྲས་བུ་འཁོན་འཛིན་སྤོང་བ་བསྟན་པ་ཡིན། འཁོན་འཛིན་སྤོང་བ་ཞེས་པ་ནི་ཁོང་ཁྲོ་འབྱུང་བའི་རྩ་བ་དེ་སྤང་དགོས་པ་ཡིན། སྤྱིར་ཁོང་ཁྲོ་ལ་བརྟེན་ནས་འཁོན་འཛིན་བྱུང་བ་དང་། འཁོན་འཛིན་ཡོད་པ་ལ་བརྟེན་ནས་སླར་ཡང་ཁོང་ཁྲོ་རྒྱུན་མི་ཆད་པ་མང་པོ་འབྱུང་བ་ཡིན་པའི་ཕྱིར་ན། ཁོང་ཁྲོ་འབྱུང་བའི་རྩ་བ་དེ་འཁོན་འཛིན་རེད། འཁོན་འཛིན་ཟེར་ན། ང་ལ་སྔོན་མ་སྐད་ཆ་སྡུག་པོ་དེ་འདྲ་ལབ་བྱུང་། འདི་ཡིས་ང་ལ་གནོད་པ་ཆེན་པོ་ཞིག་བསྐྱལ་བྱུང་བསམས་ནས་སེམས་ལ་དྲན་བསྡད་ན། དེ་ནས་ཞེ་སྡང་ཇེ་ཆེར་ཇེ་ཆེར་སྐྱེ་འགྲོ་བ་དང་། འཁོན་འཛིན་ཡང་ཤུགས་ཇེ་ཆེར་འགྲོ་ནས་ཁོང་ཁྲོ་ལ་འགྱུར་འགྲོ་གི་ཡོད། ཁོང་ཁྲོ་ཟེར་ན་དངོས་སུ་ཞེ་སྡང་ལང་བསྡད་པ་དང་། འཁོན་འཛིན་ནི་སེམས་ལ་བཟུང་བསྡད་པ་ལ་གོ།​

དེ་ཡང་རྩ་བའི་ནང་དུ་བདག་ནི་འདིས་སྤྱོས་འདིས་གཏག་ཅེས། ང་ལ་མི་འདི་ཡིས་སྤྱོས་པ་སྟེ་སྐད་ཆ་ཤིན་ཏུ་སྡུག་པོ་མང་པོ་བཤད་བྱུང་བསམས་ནས་སེམས་ནང་དུ་བཟུང་བ་དང་། ཡང་མི་འདི་ཡིས་གཏག་པ་སྟེ། ང་ལ་རྡུང་རྡེག་མང་པོ་བྱས་ནས་སྡུག་པོ་བཏང་བྱུང་བསམས་ནས་འཁོན་དུ་འཛིན་པ་དང་། ཡང་མི་འདི་ཡིས་འཁྲུག་པ་བརྒྱབ་ནས་ང་ཕམ་པར་བྱས་སོང་། ཁ་མཆུ་བརྒྱབ་ནས་ཁོས་ང་ཕམ་པར་བྱས་སོང་བསམས་ནས་འཁོན་དུ་འཛིན་པ་དང་། ཡང་ན་འདི་ཡིས་བདག་གི་ནོར་ཕྲོགས་པར་གྱུར་ཏོ་ཞེས་ང་ལ་རྒྱུ་ནོར་ལོངས་སྤྱོད་གང་ཡོད་པ་ཕྲོགས་སོང་། སྒོར་མོ་བརྒྱ། ཉིས་བརྒྱ། སུམ་བརྒྱ། སྟོང་ཕྲག་ཁྲི་ཕྲག་ལ་སོགས་པ་ཕྲོགས་སོང་བཅོམ་སོང་བསམ་པ་ལྟ་བུས་འཁོན་དུ་འཛིན་པ་ལ་བརྟེན་ནས་འཁྲུག་ལོང་རྣམས་སྐྱེད་པར་བྱེད་པའི་ཕྱིར་ན། དེ་ལྟ་བུ་སེམས་ལ་བཟུང་ཉན་གྱི་མ་རེད།​

གལ་ཏེ་སེམས་ལ་བཟུང་བསྡད་ན་མ་འོངས་པ་ལ་འཁྲུག་པ་ཤོར། སེམས་ལ་ཇི་སྲིད་བཟུང་བ་དེ་སྲིད་ཀྱི་བར་དུ་འཁྲུག་ལོང་རྣམ་པར་སྐྱེས་པ་སྟེ་འཁྲུག་པ་ཡོང་གི་རེད། རྒྱུ་མཚན་དེའི་ཕྱིར་ན་ཁོང་ཁྲོ་དང་འཁྲུག་པ་མི་འབྱུང་བའི་ཕྱིར་དུ་འཁོན་འཛིན་སྤང་དགོས། ང་རང་ལ་འདི་ཡིས་གནོད་པ་བསྐྱལ་བྱུང་། འདིས་ཚིག་ངན་བཏང་བྱུང་། འདིས་ངའི་རྒྱུ་ནོར་ལོངས་སྤྱོད་ཕྲོགས་སོང་བསམ་པ་ལྟ་བུའི་བསམ་བློ་མང་པོ་བཏང་མི་འདུག་པར་འཁོན་འཛིན་རྣམ་པར་སྤངས་ན། སེམས་ལ་ཟུག་རྔུ་དང་བྲལ་ནས་བདེ་བར་གཉིད་ལོག་པར་འགྱུར་བ་སྟེ། གཉིད་སྐྱིད་པོ་དང་ཡག་པོ་ཡོང་གི་རེད་གསུངས་པ་ཡིན་ནོ།།

གསུམ་པ་ཞར་ལ་གཞི་སེམས་ཀྱི་ཁྱད་པར་ནི།​

སེམས་ནི་ཆུ་དང་ས་དང་རྡོ་བ་ལ།།

​རི་མོ་བྲིས་པ་དེ་འདྲར་རིག་པར་བགྱི།།

དེའི་ནང་ཉོན་མོངས་ཅན་ལ་དང་པོ་ནི།།

​མཆོག་སྟེ་ཆོས་འདོད་རྣམས་ལ་ཐ་མ་ལགས།། ༡༧

ཞེས་གསུངས་ཏེ། དེའི་རྗེས་སུ་སྤྱིར་ང་རང་ཚོའི་སེམས་དེ་ལ་རྣམ་པ་མི་འདྲ་བ་གསུམ་སྟེ། དེ་ཡང་ཆུ་ལ་རི་མོ་བྲིས་པ་ལྟ་བུ་དང་གཅིག །​ས་ལ་རི་མོ་བྲིས་པ་ལྟ་བུ་དང་གཉིས། རྡོ་ལ་རི་མོ་བྲིས་པ་ལྟ་བུའོ། །​ཆུ་ལ་རི་མོ་བྲིས་ན་སྐད་ཅིག་ཏུ་ཡལ་འགྲོ། དཔེ་དེ་བཞིན་དུ་ང་རང་ཚོའི་སེམས་ཀྱི་བསམ་བློ་གཏོང་སྟངས་ཁ་ཤས་ཕར་ལམ་སང་ཡལ་འགྲོ་རྒྱུ་ཡོད་པ་ཞིག་དང་། ཡང་སྐབས་སྐབས་ལ་ས་ལ་རི་མོ་བྲིས་པ་ལྟ་བུ་ཡོད་དེ། ས་ལ་རི་མོ་བྲིས་པ་དེ་ཆུ་ལ་རི་མོ་བྲིས་པ་དང་མི་འདྲ། གློ་བུར་དུ་མི་ཡལ་བར་ཏོག་ཙམ་སྡོད་ཀྱི་རེད། དེ་ནས་ཆར་པ་བབས་པའམ་ཆུ་རྒྱུགས། རླུང་ལྟ་བུ་འཁོར་ན་ཡལ་འགྲོ། དེས་ན་ས་ལ་རི་མོ་བྲིས་པ་དེ་ཆུ་ལས་ཏོག་ཙམ་བརྟན་པ་ཡིན།​

དེ་ནས་རྡོ་ལ་རི་མོ་བྲིས་པ་ལྟ་བུ་ཡང་ཡོད་དེ། རྡོ་ལ་རི་མོ་བྲིས་ན་རི་མོ་དེ་རྩ་ནས་ཟད་ཡག་ཡོད་མ་རེད། ལོ་བརྒྱ་སྟོང་བར་དུ་སྡོད་ཀྱི་རེད། དཔེ་དེ་བཞིན་དུ་ང་རང་ཚོའི་སེམས་འདི་ཡང་མི་བརྟན་པ་དང་བརྟན་པ་དང་ཤིན་ཏུ་བརྟན་པའི་ཁྱད་པར་ཡོད་པ་ནི། ཆུ་ལ་རི་མོ་བྲིས་པ་ལྟ་བུ་དང་། ས་ལ་རི་མོ་བྲིས་པ་ལྟ་བུ་དང་། རྡོ་ལ་རི་མོ་བྲིས་པ་དེ་འདྲ་བ་ཡིན་པར་རིག་པར་བགྱི་ཞེས་གསུངས་པའོ། །​དེ་ཡང་ང་རང་ཚོའི་སེམས་ལ་འཛིན་པ་ཆེ་ཆུང་དང་རྣམ་རྟོག་རགས་མ་རགས་ཀྱི་ཁྱད་པར་ལ་བརྟེན་ནས་ཡོང་གི་ཡོད།​

དེ་ལྟ་བུ་རྣམ་པ་གསུམ་གྱི་ནང་ནས་གང་དེ་དགོས་ཤེ་ན། ང་རང་ལ་ཉོན་མོངས་པ་འདོད་ཆགས། ཞེ་སྡང་། གཏི་མུག་གི་རྣམ་རྟོག་སྐྱེས་སོང་ན། དང་པོ་ཆུ་ལ་རི་མོ་བྲིས་པ་བཞིན་དུ་ཕར་ཡལ་ཐུབ་པ་དང་སྤང་ཐུབ་པ་བྱེད་དགོས། དེས་ན་ཉོན་མོངས་པ་སྐྱེ་བའི་སྐབས་སུ་དང་པོ་དེ་མཆོག་ཡིན། དེ་ནས་དམ་པའི་ཆོས་སྒྲུབ་པའི་སྐབས་སུ་ཐ་མ་དེ་མཆོག་ཏུ་གྱུར་པ་ཡིན། དམ་པའི་ཆོས་ལ་སེམས་དད་པ་དང་མོས་གུས། བརྩོན་འགྲུས་དང་བྱམས་སྙིང་རྗེ་ལ་སོགས་པ་བྱུང་ན་རྡོ་ལ་རི་མོ་བྲིས་པ་ལྟ་བུ་ཤིན་ཏུ་བརྟན་པོ་བྱེད་དགོས།​

མདོར་ན་ང་རང་ཚོའི་སེམས་ཀྱི་བསམ་བློ་གཏོང་སྟངས་དེ་ལ་ཆུ་ལ་རི་མོ་བྲིས་པ་དང་། ས་ལ་རི་མོ་བྲིས་པ་དང་། རྡོ་ལ་རི་མོ་བྲིས་པ་ལྟ་བུ་བཅས་གསུམ་ཡོད་པ་ལས། མི་དགེ་བའི་ཕྱོགས་ཀྱི་རྣམ་པར་རྟོག་པ་དེ་ཆུ་ལ་རི་མོ་བྲིས་པ་ལྟ་བུ་ཞིག་བྱེད་ཐུབ་པ་དང་། དགེ་བའི་རྣམ་པར་རྟོག་པ་དེ་རྡོ་ལ་རི་མོ་བྲིས་པ་ལྟ་བུ་ཞིག་བྱེད་ཐུབ་ན་ཡག་པོ་རེད་གསུངས་པ་ཡིན་ནོ།།

བཞི་པ་ཁྲོ་བའི་རྐྱེན་ཚིག་རྩུབ་སྤང་བ་ནི།​

རྒྱལ་བས་སྙིང་ལ་འབབ་དང་བདེན་པ་དང་།།

​ལོག་པར་སྨྲ་ལྡན་སྐྱེས་བུ་རྣམས་ཀྱི་ནི།།

སྦྲང་རྩི་མེ་ཏོག་མི་གཙང་ལྟ་བུའི་ཚིག།

​རྣམ་གསུམ་བཀའ་སྩལ་དེ་ལས་ཐ་མ་སྤང་།། ༡༨

ཞེས་གསུངས་ཏེ། དེའི་རྗེས་སུ་ཁོང་ཁྲོ་བའི་རྐྱེན་ཚིག་ངན་སྤང་དགོས་པར་བསྟན་པ་ཡིན།​

རྒྱལ་བ་རྫོགས་པའི་སངས་རྒྱས་བཅོམ་ལྡན་འདས་ཀྱིས་ང་རང་ཚོས་མི་གཞན་མཉམ་དུ་སྐད་ཆ་བཤད་དུས་སྐད་ཆ་བཤད་སྟངས་འདྲ་མི་འདྲ་མང་པོ་བཤད་ཡག་ཡོད་རེད་གསུངས་ཡོད། འོ་ན་སྐད་ཆ་བཤད་སྟངས་མི་འདྲ་བ་གང་འདྲ་ཡོད་ཅེ་ན། དེ་ལ་གསུམ་ཡོད་པ་ལས་དང་པོ་ནི། སྙིང་ལ་འབབ་པ། སེམས་ལ་འབབ་པ། དཔེ་ཡག་པོ་དང་སྙན་པོ་བཤད་པ་ལྟ་བུའོ། །​གཉིས་པ་ནི། སེམས་ལ་འབབ་རུང་མ་འབབ་ནའང་རུང་། སྐད་ཆ་བདེན་པ་དང་གཙང་མ་བཤད་པ་ལྟ་བུའོ། །​གསུམ་པ་ནི། ལོག་པར་སྨྲ་བ་དང་ལྡན་པའི་སྐྱེས་བུ་རྣམས་ཀྱིས་སྐད་ཆ་འདྲ་མི་འདྲ། སྙིང་ལའང་མི་འབབ་པ། བདེན་པའང་མེད་པ། སྐད་ཆ་ཕྱིན་ཅི་ལོག་པ། སེམས་ལ་གནོད་ཡག་དང་སྐྱག་རྫུན་ལྟ་བུ་སྐད་ཆ་སྡུག་པོ་མང་པོ་བཤད་པ་ལྟ་བུའོ།།​

དེ་ལྟར་སྐད་ཆ་ལ་འདྲ་མིན་ཡག་སྡུག་རྣམ་པ་གསུམ་ཡོད། དེའི་ནང་ནས་སྐད་ཆ་དང་པོ་དེ་སྦྲང་རྩི་ལྟ་བུ་ཡིན་ལ། སྦྲང་རྩི་དེ་ལྕེ་ལ་བཞག་དུས་མངར་མོ་ཞིམ་པོ་ཡོད། དཔེ་དེ་བཞིན་དུ་སྙིང་ལ་འབབ་པའི་སྐད་ཆ་ཤིན་ཏུ་ཡག་པོ་ཡོད་རེད། གཉིས་པ་ནི་སྐད་ཆ་བདེན་པ་སྟེ་མེ་ཏོག་ལྟ་བུ་མཛེས་པོ་ཁ་དོག་ཕུན་སུམ་ཚོགས་པ་སྐད་ཆ་གཙང་མ་བདེན་པ་ཡག་པོ་ཡོད་རེད། གསུམ་པ་ནི་སྐད་ཆ་སྡུག་པོ་ལོག་པར་སྨྲ་བ་སྟེ་མི་གཙང་བ་ལྟ་བུ་ཡིན་པས་ཐམས་ཅད་ཀྱི་སེམས་ལ་མི་འབབ་པའོ། །​དེ་ལྟར་སྦྲང་རྩི་ལྟ་བུའི་ཚིག །​མེ་ཏོག་ལྟ་བུའི་ཚིག །​མི་གཙང་བ་ལྟ་བུའི་ཚིག་བཅས་རྣམ་པ་གསུམ་སངས་རྒྱས་ཀྱིས་བཀའ་བསྩལ་ཡོད་པ་ལས། སྦྲང་རྩི་ལྟ་བུ་སྙིང་ལ་འབབ་པའི་གཏམ་དང་། མེ་ཏོག་ལྟ་བུ་བདེན་པའི་གཏམ་གཉིས་བཤད་དགོས། དེ་མ་ཡིན་པའི་ཐ་མ་ལོག་པར་སྨྲ་བ་མི་གཙང་བ་ལྟ་བུའི་ཚིག་དེ་སྤང་དགོས་ཞེས་གསུངས་པའོ། །​འདི་ཡིས་བཟོད་པའི་ཕ་རོལ་ཏུ་ཕྱིན་པ་བསྟན་པ་ཡིན་ནོ།།

བཞི་པ་བརྩོན་འགྲུས་ལ་གཉིས། གང་ལ་བརྩོན་པར་བྱ་བའི་གཞི། བསམ་སྦྱོར་དག་པར་མཚུངས་པའི་བརྩོན་འགྲུས་ལ་གདམས་པའོ། །​ དང་པོ་གང་ལ་བརྩོན་པར་བྱ་བའི་གཞི་ནི།​

སྣང་ནས་སྣང་བའི་མཐར་ཐུག་མུན་པ་ནས།།

​མུན་པའི་མཐར་ཐུག་སྣང་ནས་མུན་མཐར་ཐུག།

​མུན་ནས་སྣང་བའི་མཐར་ཐུག་གང་ཟག་ནི།།

​བཞི་སྟེ་དེ་དག་རྣམས་ཀྱི་དང་པོ་མཛོད།། ༡༩

ཅེས་གསུངས་ཏེ། སྤྱིར་མི་ལ་མི་འདྲ་བ་རྣམ་པ་བཞི་སྟེ། དང་པོ་སྣང་བ་ནས་སྣང་བའི་མཐར་ཐུག་ཅེས་པ་ནི། དང་པོ་ཡང་ཐམས་ཅད་ཤེས་མཁན་རིག་མཁན་ཡག་པོ་ཡིན་པ་ལ། མ་འོངས་པ་ལ་ཡང་དེ་ལྟར་དུ་ཡག་པོ་ལ་འགྲོ་མཁན་དེ་འདྲ་ལ་གོ་བ་ཡིན། དཔེར་ན་ཉིན་མོ་ནས་ཉིན་མོ་སྣང་བ་ཡོད་ས་ལ་འགྲོ་བ་ལྟ་བུའོ། །​གཉིས་པ་མུན་པ་ནས་མུན་པའི་མཐར་ཐུག་འགྲོ་མཁན་ནི། དཔེར་ན་ནག་ཁུང་ནས་ནག་ཁུང་ལ་འགྲོ་བ་ལྟ་བུ་ཡིན། དེ་ཡང་མི་འགའ་ཞིག་སྡུག་པོ་ནས་སྡུག་པོ། ཀུན་སློང་སྡུག་པོ། བསམ་པ་སྡུག་པོ། སྤྱོད་ལམ་སྡུག་པོ། མར་ཇེ་སྡུག་ཇེ་སྡུག་ཏུ་འགྲོ་བ་ལྟ་བུའོ། །​གོང་གི་སྣང་ནས་སྣང་བའི་མཐར་ཐུག་ཅེས་པ་དེ་ནི་ཇེ་བཟང་ཇེ་བཟང་དུ་འགྲོ་བ་ལ་གོ་བ་ཡིན། གསུམ་པ་སྣང་ནས་མུན་པའི་མཐར་ཐུག་འགྲོ་མཁན་ནི། དང་པོ་ཡག་པོ་ཡིན་པ་ལ་ཕྱིས་སུ་ག་ལེར་ཇེ་སྡུག་ཏུ་འགྲོ་བ། དཔེར་ན་སྣང་བ་ནས་མུན་པའི་ནང་ལ་རྒྱུག་འགྲོ་བ་ལྟ་བུའོ། །​བཞི་པ་མུན་ནས་སྣང་བའི་མཐར་ཐུག་འགྲོ་མཁན་ནི། ཡང་འགའ་ཞིག་དང་པོ་སྡུག་པོ་ཡོད་ཀྱང་། ཕྱིས་སུ་ཡག་པོ་ལ་འགྲོ་མཁན་ལྟ་བུ་ལ་གོ། དཔེར་ན་མུན་པའི་ནང་ནས་སྣང་བ་ལ་འགྲོ་བ་ལྟ་བུའོ།།​

དེ་ལྟར་གང་ཟག་ལ་འདྲ་མིན་རྣམ་པ་བཞི་ཡོད་པ་ལས། ང་རང་ཚོས་གང་འདྲ་ཡོང་ཐབས་བྱེད་དགོས་ཤེ་ན། དང་པོ་མཛོད་ཅེས་སྣང་ནས་སྣང་བའི་མཐར་ཐུག་སྟེ། ཡག་པོ་ནས་ཡག་པོ་ལ་ཡར་ཇེ་ཡག་ཇེ་ཡག་ཏུ་འགྲོ་མཁན་ཞིག་ལ་ཨེ་རེད་བལྟ་དགོས་གསུངས་པ་རེད། དེ་ནས་འདི་ནང་དངོས་སུ་མི་གསལ་ཡང་། དེ་བཞིའི་ནང་ནས་རབ་བྱུང་ན་སྣང་ནས་སྣང་བའི་མཐར་ཐུག་འགྲོ་དགོས། དེ་ལྟ་བུ་མ་བྱུང་ན་ཡང་མུན་པ་ནས་སྣང་བའི་མཐར་ཐུག་འགྲོ་ཐུབ་ན་ཡང་ཡག་པོ་རེད་ལ། དེ་ནས་མུན་པ་ནས་མུན་པའི་མཐར་ཐུག་འགྲོ་བ་དང་། སྣང་བ་ནས་མུན་པའི་མཐར་ཐུག་འགྲོ་བ་དེ་སྡུག་པོ་ཡིན་པས་དེ་སྤང་དགོས། དེ་འདྲ་མི་འགྲོ་བའི་ཐབས་བྱེད་དགོས་གསུངས་པ་ཡིན་ནོ།།

གཉིས་པ་བསམ་སྦྱོར་དག་པར་མཚུངས་པའི་བརྩོན་འགྲུས་ལ་གདམས་པ་ནི།​

མི་ནི་ཨ་མྲའི་འབྲས་བཞིན་མ་སྨིན་ལ།།

​སྨིན་པ་དང་འདྲ་སྨིན་ལ་མ་སྨིན་འདྲ།།

མ་སྨིན་མ་སྨིན་པར་སྣང་སྨིན་ལ་ནི།།

​སྨིན་པ་སྣང་ཞེས་བགྱི་བ་འདྲར་རྟོགས་མཛོད།། ༢༠

ཅེས་གསུངས་ཏེ། འདི་ཡིས་མི་ལ་བསམ་སྦྱོར་འདྲ་མིན་རྣམ་པ་སྣ་ཚོགས་ཡོད་པར་བསྟན་པ་རེད། འོ་ན་གང་འདྲ་ཡོད་ཅེ་ན། དཔེར་ན་ཨ་མྲའི་འབྲས་བུ་སྟེ། ཨ་མྲའི་ཤིང་ཏོག་དེ་ཕྱི་ནས་ལྟ་དུས་མ་སྨིན་པ་ལྟ་བུ་ལ་ནང་ལ་སྨིན་ཡོད་པ་དང་། ཡང་ཕྱི་ནས་བལྟས་ན་སྨིན་པ་ལྟ་བུ་ལ་ནང་དུ་མ་སྨིན་པ་དང་། ཡང་ཕྱི་ནས་ལྟ་དུས་མ་སྨིན་ལ་ནང་ནས་ཀྱང་མ་སྨིན་པ་དང་། ཡང་ཁ་ཤས་ཕྱི་ནས་ལྟ་དུས་སྨིན་ཡོད་ལ་ནང་ནས་ཀྱང་སྨིན་ཡོད་པ་དེ་འདྲ་ཡོང་གི་ཡོད།​

དཔེ་དེ་བཞིན་དུ་མི་ལ་ཡང་དེ་འདྲ་ཡོད། མི་ཁ་ཤས་ཕྱིའི་སྤྱོད་པ་ལ་བལྟས་ན་ཡག་པོ་ཡིན་པ་ལྟ་བུ་ལ་ནང་གི་ཀུན་སློང་ཡག་པོ་མེད་པ་དང་། ཡང་ཁ་ཤས་མི་བཟང་པོ་ཡིན་པ་ལ་ཕྱིའི་སྤྱོད་པ་ལ་བལྟས་ན་ངན་པ་འདྲ་པོ་དང་། ཡང་ཁ་ཤས་ནང་གི་ཀུན་སློང་དང་ཕྱི་ཡི་ཀུན་སྤྱོད་གཉིས་ཀ་ཡག་པོ་མེད་པ་དང་། ཁ་ཤས་ནང་གི་ཀུན་སློང་དང་ཕྱི་ཡི་ཀུན་སྤྱོད་གཉིས་ཀ་ཡག་པོ་ཡོད་པ་དེ་འདྲ་ཡོང་གི་ཡོད། དེ་ལྟར་གང་ཟག་ལ་བསམ་སྦྱོར་མི་འདྲ་བ་རྣམ་པ་བཞི་ཡོད་པ་ལས། རྒྱུན་དུ་ང་རང་ཚོས་བསམ་པ་དང་སྤྱོད་པ་གཉིས་ཀ་ཡག་པོ། ཕྱི་དང་ནང་གཉིས་ཀ་སྨིན་པ་ཞིག་ཡོང་བའི་ཐབས་ལ་འབད་བརྩོན་བྱ་དགོས་པ་ཡིན་ཞེས་གསུངས་པའོ། །​འདི་ཡིས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་བསྟན་པ་ཡིན་ནོ།།

ལྔ་པ་བསམ་གཏན་ལ་གསུམ། སྦྱོར་བ། དངོས་གཞི། རྗེས་ཀྱི་བྱ་བའོ། །​དང་པོ་ལ་གཉིས། མི་མཐུན་ཕྱོགས་རྣམ་གཡེང་སྤང་བ། མཐུན་ཕྱོགས་ཚད་མེད་བཞི་སྒྲུབ་པའོ། །​དང་པོ་ལ་བཞི། ཡུལ་གྱིས་གཡེང་བ། ཆོས་བརྒྱད་ཀྱིས་གཡེང་བ། ནོར་གྱིས་གཡེང་བ། ལོངས་སྤྱོད་ཀྱིས་གཡེང་བའོ། །དང་པོ་ལ་གཉིས། ནང་གི་འདུ་ཤེས་སྒྱུར་བའི་སྒོ་ནས་དབང་པོ་ཡོངས་སུ་བསྡམ་པ། ཡུལ་གྱི་མཚན་ཉིད་ཤེས་པའི་སྒོ་ནས་ཆགས་པ་སྤང་བའོ། །དང་པོ་ལ་བཞི། གཞན་གྱི་བུད་མེད་ལས་དབང་པོ་བསྲུང་བར་གདམས་པ། འདོད་པ་གཞན་ལས་དབང་པོ་བསྲུང་བར་གདམས་པ། དབང་པོ་མ་བསྡམ་པའི་སྐྱོན། དབང་པོ་བསྡམ་ཐུབ་པ་ལ་བསྔགས་པའོ། །​དང་པོ་ནི།​

དེའི་རྗེས་སུ་བསམ་གཏན་གྱི་ཕ་རོལ་ཏུ་ཕྱིན་པ་ལས་དང་པོ་ཡུལ་གྱི་གཡེང་བ་སྤང་དགོས་པར་བསྟན་པའི་སྐབས་སུ། ཐོག་མར་གཞན་གྱི་བུད་མེད་ལ་དབང་པོ་བསྲུང་བར་གདམས་པ་ནི།

གཞན་གྱི་ཆུང་མ་མི་ལྟ་མཐོང་ན་ཡང་།།

​ན་ཚོད་མཐུན་པར་མ་དང་བུ་མོ་དང་།།

སྲིང་མོའི་འདུ་ཤེས་བསྐྱེད་བགྱི་ཆགས་གྱུར་ན།།

​མི་གཙང་ཉིད་དུ་ཡང་དག་བསམ་པར་བགྱི།། ༢༡

ཞེས་གསུངས་ཏེ། གཞན་གྱི་ཆུང་མ་མཐོང་ན་དེ་ལ་ཆགས་པ་མ་སྐྱེ་བ་བྱ་དགོས། དེ་ཡང་སྤྱིར་ཁྱིམ་པ་རྣམས་ལ་གསུངས་པ་རེད། མི་གཞན་དག་གིས་བདག་ཏུ་བཟུང་བའི་ཆུང་མ་རྣམས་ལ་མི་བལྟ་སྟེ། དང་པོ་ཉིད་ནས་ཡག་པོ་འདུག་གམ་སྡུག་པོ་འདུག་བལྟ་རྒྱུ་ཡོད་མ་རེད། གལ་ཏེ་མཐོང་ནའང་དཔེ་མཛེས་མ་ཞིག་འདུག་ན། དེ་ལ་ཆགས་པ་སྐྱེ་ཡག་ཡོད་མ་རེད། རང་གི་ན་ཚོད་མཐུན་པ་སྟེ། ལོ་ཚད་མཐུན་པ་དང་། རང་ལས་རྒན་པ་ཞིག་ཡིན་ན་ང་རང་གི་ཨ་མ་ཡིན་བསམ་པ་དང་། རང་ལས་གཞོན་པ་གཅིག་འདུག་ན་ང་རང་གི་བུ་མོ་ཡིན་བསམ་པ་དང་། རང་དང་ལོ་ཚད་མཉམ་པ་གཅིག་འདུག་ན་ང་རང་གི་སྲིང་མོ་ཡིན་བསམ་པའི་འདུ་ཤེས་བསྐྱེད་བགྱི་ཞེས་བསམ་བློ་དེ་འདྲ་གཏང་དགོས། མདོར་ན་མ་ལྟ་བུ་ཡིན་བསམ་པའི་འདུ་ཤེས་དང་། བུ་མོ་ལྟ་བུ་ཡིན་བསམ་པའི་འདུ་ཤེས་དང་། སྲིང་མོ་ལྟ་བུ་ཡིན་བསམ་པའི་འདུ་ཤེས་བསྐྱེད་པར་བགྱི་གསུངས་པའོ།།​

གལ་ཏེ་ད་དུང་ཡང་དེ་ལ་ཆགས་པ་སྐྱེས་པར་གྱུར་ན། ལུས་པོ་དེ་བཙོག་པ་ཤ་ཁྲག་རུས་པ་ལ་སོགས་པ་མི་གཙང་བ་ཡིན་པར་ཡང་དག་པར་བསམ་པར་བགྱི། དེ་འདྲའི་བསམ་བློ་བཏང་ན་སོ་སོ་ལ་ཆགས་ཞེན་མི་སྐྱེ་བ་ལ་ཕན། དེས་ན་ང་རང་ཚོས་བསམ་བློ་ཡག་པོ་གཏང་དགོས། བསམ་བློ་ཡག་པོ་མ་བཏང་ན་ཡག་པོ་ཡོད་མ་རེད། རྒྱུ་མཚན་གང་འདྲ་རེད་ཅེ་ན། རང་གི་སེམས་དེ་གཞན་གྱི་བུད་མེད་ལས་དབང་པོ་བསྲུང་བར་གདམས་པ་དང་། འདོད་པ་གཞན་ལས་དབང་པོ་བསྲུང་བར་གདམས་པ་སྟེ། དེ་ཐམས་ཅད་ཀྱི་སྐབས་སུ་གཙོ་བོ་རང་གི་དབང་པོ་བསྲུང་དགོས། གང་འདྲ་བྱས་ནས་བསྲུང་དགོས་ཤེ་ན།​

གཉིས་པ་འདོད་པ་གཞན་ལས་དབང་པོ་བསྲུང་བར་གདམས་པ་ནི།​

གཡོ་བའི་སེམས་ནི་ཐོས་མཚུངས་བུ་ལྟ་བུར།།

​གཏེར་བཞིན་སྲོག་དང་འདྲ་བར་བསྲུང་བགྱི་སྟེ།།

གདུག་པ་དུག་དང་མཚོན་དང་དགྲ་བོ་དང་།།

​མེ་བཞིན་འདོད་པའི་བདེ་ལ་ཡིད་འབྱུང་མཛོད།། ༢༢

ཅེས་གསུངས་ཏེ། ང་ཚོའི་སེམས་འདི་རྒྱུན་དུ་གཡོ་སྡོད་མཁན་བརྟན་པོ་མེད་པ་ཞིག་ཡོད། དེ་བསྲུང་བའི་ཐབས་ལ་དཔེ་བཞི་བཞག་ཡོད། ཐོས་པ་དང་མཚུངས་པར་བསྲུང་བ་དང་གཅིག །​བུ་ལྟ་བུར་བསྲུང་བ་དང་གཉིས། གཏེར་ལྟ་བུར་བསྲུང་བ་དང་གསུམ། སྲོག་དང་འདྲ་བར་བསྲུང་བ་དང་བཞིའོ། །​དང་པོ་ཐོས་པ་དང་མཚུངས་པ་ཞེས་པ་ནི། ང་རང་ཚོ་གཅིག་གིས་བསླབས། གཅིག་གིས་སྦྱོང་སྡོད་པའི་ཚེ། དེ་ལ་རིག་པ་བསྒྲིམས་ནས་སེམས་མ་ཡེངས་པར་སྐྱོང་དགོས་རེད་མ་གཏོགས། སེམས་དེ་བསམ་བློ་གཞན་དག་འཁོར་བསྡད་ན། དགེ་རྒན་གྱིས་བཤད་ཚར་དུས། ང་རང་གིས་གོ་ཡོད་མ་རེད། དེས་ན་དེ་ལ་རིག་པ་བསྒྲིམས་ནས་ཉན་དགོས། དཔེ་དེ་བཞིན་དུ་ང་རང་ཚོའི་སེམས་འདི་ཡང་རིག་པ་བསྒྲིམས་ནས་བསྲུང་དགོས་པ་ཡིན།​

དེ་བཞིན་དུ་གཉིས་པ་བུ་ལྟ་བུ་ཞེས་པ་ནི། ཕྲུ་གུ་ཆུང་ཆུང་ལྟ་བུ་ཞིག་ཡིན་ན། དེ་ག་ན་འགྲོ་གི་འདུག །​དེ་མེའི་ནང་དུ་མཆོང་འགྲོ་གི་ཨེ་འདུག །​ཆུའི་ནང་དུ་རྒྱུག་འགྲོ་གི་ཨེ་འདུག །​དེ་གཡང་ས་ལ་རྒྱུག་འགྲོ་གི་ཨེ་འདུག །​དེ་འདྲ་བྱས་ནས་དཔེ་ཡག་པོ་བལྟ་དགོས་རེད་མ་གཏོགས། དེ་གཡུགས་བཞག་ན་ཁོ་ལ་ཉེན་ཁ་ཆེན་པོ་ཡོད་རེད། དཔེ་དེ་བཞིན་དུ་ང་རང་ཚོའི་སེམས་འདིའང་རང་གི་བུ་ལྟ་བུ་བྱས་ནས་ཡག་པོ་བལྟ་དགོས་པ་ཡིན།

གསུམ་པ་གཏེར་དང་འདྲ་བ་ཞེས་པ་ནི། ང་རང་ལ་རྒྱུ་ནོར་ལོངས་སྤྱོད་རྩ་ཆེན་གཅིག་ཡོད་ན་འདི་རྐུན་མས་འཁུར་འགྲོ་གི་རེད། ཇག་པས་འཁུར་འགྲོ་གི་རེད། རྐུན་མ་ཡིས་ཧ་གོ་འགྲོ་གི་རེད་བསམས་ནས་སྦས་ནས་ཡག་པོ་བསྲུང་དགོས། དཔེ་དེ་བཞིན་དུ་ང་རང་ཚོའི་སེམས་འདི་ཡག་པོ་བསྲུང་དགོས།​

བཞི་པ་སྲོག་དང་འདྲ་བར་བསྲུང་བར་བགྱི་ཞེས་པ་ནི། ང་རང་ཚོའི་སྲོག་དེ་རྩ་ཆེན་པོ་ཡིན་པས་སྲོག་འདི་ཡག་པོ་བསྲུང་གི་ཡོད། དཔེ་དེ་བཞིན་དུ་ང་རང་ཚོའི་སེམས་འདི་ཡང་རྟག་པར་སྡུག་པོའི་ཕྱོགས་ལ་མ་བཏང་བ་ཡག་པོའི་ཕྱོགས་ལ་འགྲོ་ཐུབ་པ་བྱས་ནས་ཡག་པོ་བསྲུང་དགོས། དེ་མ་གཏོགས་སེམས་འདི་ཡག་པོ་མ་བསྲུངས་ན། སེམས་ཀྱི་བསམ་བློ་གཏོང་སྟངས་དེ་སྡུག་པོ་ཕྱིན་ཅི་ལོག་པ་ཆགས་འགྲོ་གི་ཡོད། བསམ་བློ་གཏོང་སྟངས་ཁ་ཤས་དུག་འདྲ་པོ་དང་། ཁ་ཤས་མཚོན་འདྲ་པོ་དང་། དགྲ་བོ་འདྲ་པོ་དང་། མེ་འདྲ་པོ་ལ་སོགས་པ་ཉེན་ཁ་ཆེན་པོ་ཡོད་རེད།​

དཔེར་ན་དུག་གིས་ལམ་སང་ཤི་འགྲོ་གི་རེད། མཚོན་ཆས་ལམ་སང་བཅད་འགྲོ་གི་རེད། དགྲ་བོས་ལམ་སང་གནོད་པ་སྐྱེལ་གྱི་རེད། མེས་ལམ་སང་འཚིག་པར་བྱེད་ཀྱི་རེད། དཔེ་དེ་བཞིན་དུ་གཞན་གྱི་བུད་མེད་དང་ནོར་ལོངས་སྤྱོད་ལ་ཆགས་པ་ལ་སོགས་པའི་སྒོ་ནས་རང་གི་སེམས་འདི་ཡག་པོ་བསྲུངས་མ་ཐུབ་ན། འདི་ཡིས་གནོད་པ་ཆེན་པོ་སྐྱེལ་གྱི་རེད། དེས་ན་འདོད་པའི་བདེ་བ་ལ་ཡིད་འབྱུང་བར་མཛོད་ཅེས་གསུངས་པ་ཡིན་ནོ།།

གསུམ་པ་དབང་པོ་མ་བསྡམས་པའི་སྐྱོན་ནི།​

འདོད་པ་རྣམས་ནི་ཕུང་ཁྲོལ་སྐྱེད་པ་སྟེ།།

​རྒྱལ་བའི་དབང་པོས་ཀིམྤའི་འབྲས་འདྲར་གསུངས།།

དེ་དག་སྤང་བགྱི་དེ་ཡི་ལྕགས་སྒྲོག་གིས།།

​འཁོར་བའི་བཙོན་རར་འཇིག་རྟེན་འདི་དག་བཅིངས།། ༢༣

ཞེས་གསུངས་ཏེ། དེ་ལྟར་དུ་རང་གི་སེམས་འདི་བསྲུང་དགོས་རེད། གལ་ཏེ་མ་བསྲུངས་ན་ཅིར་འགྱུར་སྙམ་ན། འདོད་པ་རྣམས་ནི་ཕུང་ཁྲོལ་སྐྱེད་པར་བྱེད་པ་སྟེ། འདོད་ཆགས་ཞེ་སྡང་ལ་སོགས་པས་ཉེས་པ་ཆེན་པོ་སྐྱེད་པར་བྱེད། དེས་ན་ཤིན་ཏུ་ཉེན་ཁ་ཆེན་པོ་རེད། རྒྱལ་བའི་དབང་པོ་རྫོགས་པའི་སངས་རྒྱས་བཅོམ་ལྡན་འདས་ཀྱིས་དཔེར་ན་ཀིམྤའི་འབྲས་བུ་དང་འདྲ་བར་གསུངས།​

ཤིང་ཏོག་ཀིམྤ་ཟེར་བ་དེ་ལྟ་དུས་དམར་པོ་མཛེས་པོ་ཡག་པོ་ཡོད་པ་འདྲ། ཡིན་ན་ཡང་དེ་ལ་དུག་ཡོད་རེད། བཟས་ན་ཉེན་ཁ་ཆེན་པོ་ཡོད་རེད། དཔེ་དེ་བཞིན་དུ་འདོད་པ་ཟེར་བ་དེ་ཡང་ཕར་ལྟ་དུས་གྲ་ཆགས་པོ་མཛེས་པོ་ཡག་པོ་ཡོད་ཀྱང་། དོན་ལ་དེ་ཡིས་ང་རང་ལ་གནོད་པ་སྐྱེལ། དེའི་ཕྱིར་ན་འདོད་པ་འདི་སྤང་དགོས་རེད། གལ་ཏེ་མ་སྤངས་ན་འདོད་པ་ཟེར་བ་དེ་ལྕགས་སྒྲོག་ལྟ་བུ་རེད། ལྕགས་སྒྲོག་གིས་བཙོན་པ་རྣམས་བཅིངས་པ་བཞིན་དུ། འདོད་པའི་ལྕགས་སྒྲོག་གིས་འཁོར་བའི་བཙོན་རར་འཇིག་རྟེན་འདི་ན་གནས་པའི་སེམས་ཅན་ཐམས་ཅད་དབང་མེད་དུ་བཅིངས་པ་ཡིན་ནོ། །​ཞེས་གསུངས་པའོ།།

བཞི་པ་དབང་པོ་བསྡམ་ཐུབ་པ་ལ་བསྔགས་པ་ནི།​

གང་དག་དབང་པོ་དྲུག་ཡུལ་རྣམས་ལ་ནི།།

​རྟག་ཏུ་མི་བརྟན་གཡོ་དང་གང་དག་གཅིག།

​གཡུལ་ངོར་དགྲ་ཚོགས་ལས་རྒྱལ་དེ་དག་ལས།།

​མཁས་རྣམས་དང་པོ་དཔའ་རབ་ལགས་པར་འཚལ།། ༢༤

ཞེས་གསུངས་ཏེ། དེ་ལྟར་འདོད་པ་རྣམས་ནི་ཕུང་ཁྲོལ་བསྐྱེད་པའི་རྒྱུ་ཡིན་པའི་ཕྱིར་ན། དེ་དག་ལས་སོ་སོའི་དབང་པོ་ཡག་པོ་བསྲུང་དགོས། དབང་པོ་འདི་ཡག་པོ་བསྲུངས་ནས་འདོད་པའི་ཡོན་ཏན་ལས་རྒྱལ་ཐུབ་པ་གནང་དགོས། གང་དག་མིག་སོགས་དབང་པོ་དྲུག་པོ་གཟུགས་སོགས་ཡུལ་དྲུག་ལ་ཆགས་པ་སྟེ། མིག་གཟུགས་ལ་ཆགས། རྣ་བ་སྒྲ་ལ་ཆགས། སྣ་དྲི་ལ་ཆགས། ལྕེ་རོ་ལ་ཆགས། ལུས་རེག་བྱ་ལ་ཆགས། ཡིད་ཆོས་ལ་ཆགས་ནས། རྟག་ཏུ་མི་བརྟན་པར་གཡོ་ཞིང་འཇུག་པ་ལས་རྒྱལ་བ་དང་།​

ཡང་གང་ཟག་གཞན་གཅིག་གཡུལ་ངོར་དམག་འཁྲུག་བརྒྱབ་ནས་དགྲའི་ཕྱོགས་ལས་རྒྱལ་བ་ན། འདི་དམག་འཁྲུག་ལས་རྒྱལ་སོང་། འདི་དཔའ་བོའོ་ཟེར་བ་སྟེ། དེ་ལྟར་གཉིས་ཡོད་པ་ལས་མཁས་པ་རྣམས་ཀྱིས་དང་པོ་འདོད་ཆགས་ཞེ་སྡང་གཏི་མུག་ལས་རྒྱལ་ཐུབ་པ་དེ་དཔའ་བོ་རབ་ཏུ་གྱུར་པ་ཞིག་ཡིན་པའམ་ལགས་པར་འཚལ་བ་སྟེ་ཤེས་ཀྱི་རེད། དེས་ན་ང་རང་ཚོས་འདོད་པའི་ཡུལ་དེ་དག་ལ་ཆགས་པ་དང་ཞེན་པ་དང་ཡིད་ཤོར་མི་ཉན། ཆགས་པ་དང་ཞེན་པ་སྤངས་ནས་རྒྱལ་ཐུབ་ན་ཤིན་ཏུ་ཡག་པོ་རེད་གསུངས་པ་ཡིན་ནོ།།

གཉིས་པ་ཡུལ་གྱི་མཚན་ཉིད་ཤེས་པའི་སྒོ་ནས་ཆགས་པ་སྤང་བ་ལ་གཉིས། འདོད་ཁམས་ཀྱི་འདོད་པའི་གཙོ་བོ་བུད་མེད་ཀྱི་ལུས་ཡོངས་སུ་ཤེས་པས་ཆགས་པ་སྤང་བ། འདོད་པ་སྤྱིའི་ཚུལ་ཤེས་ནས་ཆགས་པ་སྤང་བའོ། །​དང་པོ་ནི།​

བུད་མེད་གཞོན་ནུའི་ལུས་ནི་ལོགས་ཤིག་ཏུ།།

​དྲི་ང་བ་དང་སྒོ་དགུ་དོད་པ་དང་།།

མི་གཙང་ཀུན་སྣོད་འདྲ་བ་དགང་དཀའ་དང་།།

​པགས་པས་གཡོགས་དང་རྒྱན་ཡང་ལོགས་ཤིག་གཟིགས།། ༢༥

ཞེས་གསུངས་ཏེ། འདི་ཡིས་འདོད་ཁམས་པའི་བུད་མེད་ཀྱི་ལུས་ལ་ཆགས་པ་སྤོང་བའི་ཚུལ་གསུངས་པ་རེད། སྤྱིར་སྐྱེས་པ་དང་བུད་མེད་གང་ཡིན་རུང་མིའི་ལུས་འདི་མི་གཙང་བའི་རང་བཞིན་ཡིན་པ་གཅིག་ཀྱང་། ད་ལྟ་གདམས་ངག་གནང་བ་པོ་འཕགས་པ་ཀླུ་སྒྲུབ་དང་གདམས་ངག་གནང་སའི་ཡུལ་རྒྱལ་པོ་བདེ་སྤྱོད་བཟང་པོ་གཉིས་ཀ་སྐྱེས་པའི་རྟེན་ཅན་དུ་སོང་བ་ཡིན་པས། བུད་མེད་དེ་ཆགས་པ་འབྱུང་བའི་རྟེན་ཞིག་ཡིན་པའི་ཕྱིར་ན་དེ་ལ་ཆགས་པ་སྤོང་བའི་ཚུལ་གསུངས་པ་རེད།​

དེ་ཡང་བུད་མེད་གཞོན་ནུ་དེ་ང་རང་ཚོ་སོ་སྐྱེ་ཐ་མལ་པ་ཐམས་ཅད་ཀྱིས་མཐོང་བའི་སྐབས་ལ་ལུས་དེ་གཙང་བ་དང་ཡིད་དུ་འོང་བ་ལྟ་བུ་མཐོང་གི་རེད། ཡིན་ན་ཡང་དེ་འདྲ་ཡོད་མ་རེད། ལོགས་ཤིག་ཏུ་བློས་གཞལ་ན་དྲི་ང་བ་དང་། བུ་གའི་སྒོ་དགུ་དོད་པ་དང་། གཤང་བ་དང་གཅི་བ་དང་ཁྲག་ལ་སོགས་པ་མི་གཙང་བའི་རྫས་ཐམས་ཅད་ཀྱི་སྣོད་དང་འདྲ་བ་ཡིན་པ་དང་། བཟའ་བ་དང་བཏུང་བ་སོགས་ག་ཚོད་ལོངས་སྤྱད་ཀྱང་དགང་དཀའ་བ་དང་། དེ་ལྟ་བུ་མི་གཙང་བ་མང་པོའི་སྣོད་དེ་པགས་པས་གཡོགས་བཞག་པ་ཞིག་རེད།​

ང་རང་ཚོས་ལུས་དེ་ལ་གསེར་གངུལ་ལ་སོགས་པའི་རྒྱན་ཆ་མང་པོ་བཏགས་པ་མཐོང་བའི་དུས་སུ་མཛེས་པོ་ཡོད་ཀྱང་། རྒྱན་ཆ་དང་གོས་ལ་སོགས་པ་ཡང་ལུས་ལས་ལོགས་ཤིག་ཏུ་ཕྱེས་ཏེ་བལྟས་ན་ལུས་དེ་ལ་མཛེས་པོ་དང་ཡིད་དུ་འོང་བ་གང་ཡང་མ་མཆིས། དེ་ལྟར་ཤེས་པའི་སྒོ་ནས་དེ་ལ་ཆགས་པ་སྤང་ནུས་པ་ཞིག་བྱེད་དགོས་རེད་གསུངས་པ་ཡིན་ནོ།།

གཉིས་པ་འདོད་པ་སྤྱིའི་ཚུལ་ཤེས་ནས་ཆགས་པ་སྤང་བ་ནི།​

ཇི་ལྟར་མཛེ་ཅན་སྲིན་བུས་ཉེན་པ་ནི།།

​བདེ་བའི་དོན་དུ་མེ་ལ་ཀུན་བསྟེན་ཀྱང་།།

ཞི་བར་མི་འགྱུར་དེ་ཉིད་འདྲ་བར་ནི།།

​འདོད་པ་རྣམས་ལ་ཆགས་པའང་མཁྱེན་པར་མཛོད།། ༢༦

ཅེས་གསུངས་ཏེ། འདི་ཡིས་བུད་མེད་ཙམ་མ་ཡིན་པར་སྤྱིར་བཏང་གི་འདོད་པའི་ཡོན་ཏན་རྣམས་ལ་ཆགས་པས་ལོངས་སྤྱད་ན་ཕན་པ་ལྟ་བུ་ཞིག་མཐོང་ཡང་། དོན་ལ་ཕན་པ་མེད་པར་བསྟན་པ་ནི། དཔེར་ན། ལུས་ལ་མཛེ་ནད་ཡོད་ན་དེ་མེ་ལ་བསྲོས་ན་གནས་སྐབས་ཕན་པ་འདྲ་པོ་ཞིག་བྱུང་བའི་བསམ་པ་ཡོད་རེད་དེ། དེ་ཡིས་མི་ཕན་པར་སྔར་ལས་ཀྱང་སྡུག་བསྔལ་ཆེ་བ་ཡོང་གི་རེད། དཔེ་དེ་བཞིན་དུ་འདོད་པའི་ཡོན་ཏན་རྣམས་ལ་ཆགས་ཤིང་ཞེན་པས་ལོངས་སྤྱད་ན་དེ་ལ་བརྟེན་ནས་ཉོན་མོངས་པ་ཆེ་རུ་འགྲོ། སྡུག་བསྔལ་ཆེ་རུ་འགྲོ། འདོད་པ་དེ་ཡང་ཆེ་རུ་འགྲོ་བའི་ཕྱིར་ན། དེ་ལ་ཆགས་པ་སྤངས་ནས་ཉོན་མོངས་པ་ཞི་བའི་ཐབས་ལ་འབད་དགོས་སོ་ཞེས་བསྐུལ་བ་ཡིན་ནོ།།

གཉིས་པ་ནང་ཆོས་བརྒྱད་ཀྱིས་གཡེང་བ་ལ་གཉིས། གཉེན་པོ་དང་། སྤང་བྱའོ། །​དང་པོ་ལ་གཉིས། གཉེན་པོ་དངོས། གཉེན་པོ་དེ་དང་ལྡན་མི་ལྡན་གྱི་སྐྱོན་ཡོན་བཤད་པའོ། །​དང་པོ་ནི།​

དོན་དམ་གཟིགས་པར་བགྱི་སླད་དངོས་རྣམས་ལ།།

​ཚུལ་བཞིན་ཡིད་ལ་བྱེད་པ་དེ་གོམས་མཛོད།།

དེ་དང་འདྲ་བར་ཡོན་ཏན་ལྡན་པ་ཡི།།

​ཆོས་གཞན་འགའ་ཡང་མཆིས་པ་མ་ལགས་སོ།། ༢༧

ཞེས་གསུངས་ཏེ། དེའི་རྗེས་སུ་ནང་འཇིག་རྟེན་ཆོས་བརྒྱད་ལ་ཆགས་པ་སྤོང་བའི་ཚུལ་གསུངས་པ་རེད། དང་པོ་སྤོང་བྱེད་གཉེན་པོའི་དབང་དུ་བྱས་ན། དོན་དམ་པའི་གནས་ལུགས་དངོས་པོ་ཐམས་ཅད་ཀྱི་གནས་ཚུལ་དེ་ཡག་པོ་ཞིག་མཁྱེན་དགོས་རེད། འོ་ན་དངོས་པོ་ཐམས་ཅད་ཀྱི་གནས་ལུགས་དེ་གང་འདྲ་རེད་ཅེ་ན། འདུས་བྱས་ཐམས་ཅད་མི་རྟག་པ་ཡིན་པ་དང་། ཟག་བཅས་ཐམས་ཅད་སྡུག་བསྔལ་བ་ཡིན་པ་དང་། དངོས་པོ་ཐམས་ཅད་ངོ་བོ་རང་བཞིན་གྱིས་མ་གྲུབ་པ་སྟོང་པ་ཉིད་རེད། དེ་ལྟ་བུ་ཡིན་པ་དེ་མཁྱེན་ན་དེ་ལ་བརྟེན་ནས་འཇིག་རྟེན་གྱི་དངོས་པོ་ཐམས་ཅད་ལ་ཆགས་ཞེན་སྤང་ཐུབ་པ་ཡོང་གི་རེད། རྒྱུ་མཚན་དེའི་ཕྱིར་ན་མི་རྟག་པ་དང་སྡུག་བསྔལ་བ་དང་། དེ་བཞིན་དུ་སྟོང་པ་ཉིད་ཀྱི་རང་བཞིན་དུ་གྱུར་པ་དེ་ཚུལ་ཇི་ལྟ་བ་བཞིན་དུ་གོམས་པར་བྱས་ནས་མཁྱེན་པའི་ཐབས་ལ་འབད་དགོས་ཞེས་གསུངས་པ་ཡིན་ནོ།།

གཉིས་པ་གཉེན་པོ་དེ་དང་ལྡན་མི་ལྡན་གྱི་སྐྱོན་ཡོན་བཤད་པ་ནི།​

སྐྱེས་བུ་རིགས་གཟུགས་ཐོས་དང་ལྡན་རྣམས་ཀྱང་།།

​ཤེས་རབ་ཚུལ་ཁྲིམས་བྲལ་བ་བཀུར་མ་ལགས།།

དེ་ལྟས་གང་ལ་ཡོན་ཏན་དེ་གཉིས་ལྡན།།

​དེ་ནི་ཡོན་ཏན་གཞན་དང་བྲལ་ཡང་མཆོད།། ༢༨

ཅེས་གསུངས་ཏེ། དེའི་རྗེས་སུ་དངོས་པོ་ཐམས་ཅད་ལ་ཆགས་ཞེན་སྤོང་བའི་ཐབས་བསྟན་པ་རེད། དེ་ཡང་ཡོན་ཏན་འདི་ལྟ་བུ་ཡོད་ན་ཡང་དག་པ་ཞིག་ཡོང་བ་དང་། འདི་ལྟ་བུ་མེད་ན་ཡང་དག་པ་ཞིག་ཡོང་གི་ཡོད་མ་རེད་གསུངས་པ་ནི། དཔེར་ན་མི་ལ་ཡོན་ཏན་གྱི་དབང་དུ་བྱས་ན་རིགས་བཟང་པོ་དང་། གཟུགས་མཛེས་པ་དང་། ཐོས་པ་ཆེན་པོ་དང་ལྡན་པ་ཡིན་ན། འཇིག་རྟེན་གྱི་ཁམས་ན་རྩི་མཐོང་ཡག་པོ་ཡོད་རེད། ཡིན་ན་ཡང་དེ་ཙམ་གྱིས་ཡང་དག་པ་ཞིག་ཡོང་གི་མ་རེད། དེ་ལྟ་བུའི་རིགས་དང་གཟུགས་དང་ཐོས་པ་དང་ལྡན་པ་དེ་ལ་ཡང་དག་པའི་ཤེས་རབ་ཀྱང་ཡོད། དེ་བཞིན་དུ་ཉམས་སུ་བླང་བའི་ཚུལ་ཁྲིམས་དང་ལྡན་པ་ཞིག་ཡིན་ན། དེ་ལ་མི་ཐམས་ཅད་ཀྱིས་བཀུར་བསྟི་བྱེད། དེ་ཡོན་ཏན་དང་ལྡན་པའི་གནས་སུ་འགྱུར་འགྲོ་གི་རེད། གཞན་རིགས་དང་གཟུགས་དང་ཐོས་པ་དང་ལྡན་ན་ཡང་། ཤེས་རབ་དང་ཚུལ་ཁྲིམས་གཉིས་མེད་ན་དེ་ལ་ཡོན་ཏན་ཡང་དག་པ་ཞིག་ཡོང་ཐུབ་ཀྱི་ཡོད་མ་རེད། རྒྱུ་མཚན་དེའི་ཕྱིར་ན་ང་ཚོ་ལ་ཡོན་ཏན་ཅི་དགོས་ཤེ་ན། ཤེས་རབ་དང་ཚུལ་ཁྲིམས་གཉིས་པོ་དགོས་རེད། དེ་གཉིས་མེད་ན་གཞན་རིགས་དང་གཟུགས་དང་ཐོས་པ་རྒྱ་ཆེ་བ་ཡོད་ནའང་ཕན་པ་རྒྱ་ཆེན་པོ་ཡོང་གི་མ་རེད་ཅེས་གསུངས་པའོ།།

གཉིས་པ་སྤང་བྱ་ལ་གཉིས། ཆོས་བརྒྱད་དངོས། དེའི་འབྲས་བུ་སྡིག་པ་སྤང་བར་གདམས་པའོ། །​དང་པོ་ནི།​

འཇིག་རྟེན་མཁྱེན་པ་རྙེད་དང་མི་རྙེད་དང་།།

​བདེ་དང་མི་བདེ་སྙན་དང་མི་སྙན་དང་།།

བསྟོད་སྨད་ཅེས་བགྱི་འཇིག་རྟེན་ཆོས་བརྒྱད་པོ།།

​བདག་གི་ཡིད་ཡུལ་མིན་པར་མགོ་སྙོམས་མཛོད།། ༢༩

ཅེས་གསུངས་ཏེ། འདི་ཡིས་འཇིག་རྟེན་ཆོས་བརྒྱད་སྤོང་བའི་ཚུལ་བསྟན་པ་རེད། འཇིག་རྟེན་པའི་ཚུལ་ལེགས་པར་མཁྱེན་པ་རྒྱལ་པོ་བདེ་སྤྱོད་བཟང་པོ་ཞེས་བོས་ནས། འདོད་པའི་ཡོན་ཏན་ལོངས་སྤྱོད་ལ་སོགས་པ་ལ་འཇིག་རྟེན་པ་རྣམས་ཀྱིས་གང་འདྲ་བྱེད་ཀྱི་ཡོད་ཅེ་ན། ལོངས་སྤྱོད་རྙེད་པ་སོགས་བྱུང་ན་དགའ་བ། རྙེད་པ་མ་བྱུང་ན་མི་དགའ་བ་དང་། བདེ་བ་བྱུང་ན་དགའ་བ། བདེ་བ་མ་བྱུང་ན་མི་དགའ་བ་དང་། ཚིག་སྙན་པོ་བྱུང་ན་དགའ་བ། སྙན་པོ་མ་བྱུང་ན་མི་དགའ་བ་དང་། བསྟོད་པ་བྱུང་ན་དགའ་བ། སྨད་པ་བྱུང་ན་མི་དགའ་བ་ཆགས་ཀྱི་ཡོད། དེ་ལ་འཇིག་རྟེན་ཆོས་བརྒྱད་ཟེར། འཇིག་རྟེན་པ་རྣམས་ཆོས་བརྒྱད་པོ་འདི་ལ་གནས་ཡོད། འདི་ལ་བརྟེན་ཡོད། འདི་ལ་ལོངས་སྤྱད་ནས་བསྡད་ཡོད། འདི་ལས་འདའ་ཐུབ་ཀྱི་ཡོད་མ་རེད། དེ་ལྟ་བུའི་འཇིག་རྟེན་གྱི་ཆོས་བརྒྱད་པོ་རྣམས་དམ་པའི་སྐྱེས་བུ་རྣམས་ཀྱིས་ཡིད་ཀྱི་ཡུལ་དུ་ཞེན་མི་རུང་བས་རྒྱལ་པོ་ཁྱེད་ཀྱིས་ཐམས་ཅད་ལ་མགོ་སྙོམས་པར་མཛོད་ཅིག །​དེ་ལ་བརྟེན་ནས་ཕན་པ་དང་བདེ་བ་རྒྱ་ཆེན་པོ་ཡོང་གི་རེད། དེས་ན་འཇིག་རྟེན་ཆོས་བརྒྱད་ལ་ཆགས་པ་དང་བདེན་ཞེན་སྤང་དགོས་ཞེས་བསྐུལ་བ་ཡིན་ནོ།།

གཉིས་པ་དེའི་འབྲས་བུ་སྡིག་པ་སྤོང་བར་གདམས་པ་ལ་གཉིས། དངོས་དང་། དེ་སྤང་དགོས་ཚུལ་ལོ། །​དང་པོ་དངོས་ནི།​

ཁྱོད་ཀྱིས་བྲམ་ཟེ་དགེ་སློང་ལྷ་དང་ནི།།

​མགྲོན་དང་ཡབ་ཡུམ་དག་དང་བཙུན་མོ་དང་།།

འཁོར་གྱི་སླད་དུ་སྡིག་པ་མི་བགྱི་སྟེ།།

​དམྱལ་བའི་རྣམ་སྨིན་སྐལ་ནོད་འགའ་མ་མཆིས།། ༣༠

ཞེས་གསུངས་ཏེ། དེས་རང་གི་དོན་དུ་མ་ཟད་གཞན་གྱི་ཆེད་དུའང་འཇིག་རྟེན་ཆོས་བརྒྱད་བྱས་ནས་སྡིག་པ་མི་དགེ་བ་བསགས་ཉན་གྱི་མ་རེད་གསུངས་པ་ཡིན། དེ་ཡང་རྒྱལ་པོ་ཁྱོད་ཀྱིས་རིགས་མཐོན་པོ་མཆོད་གནས་བྲམ་ཟེའི་ཆེད་དུ་མི་དགེ་བ་བསགས་པ་དང་། དགེ་སློང་གི་ཆེད་དུ་མི་དགེ་བ་བསགས་པ་དང་། ལྷ་ལ་མཆོད་པའི་ཆེད་དུ་མི་དགེ་བ་བསགས་པ་དང་། མགྲོན་པོའི་ཆེད་དུ་མི་དགེ་བ་བསགས་པ་དང་། རང་གི་ཡབ་དང་ཡུམ་ལ་བཀུར་བསྟི་བྱ་བའི་ཆེད་དུ་མི་དགེ་བ་བསགས་པ་དང་། དེ་བཞིན་དུ་བཙུན་མོ་དང་རང་གི་འཁོར་གྱི་སླད་དུ་ཡང་སྡིག་པ་མི་དགེ་བ་བསགས་པར་མི་བགྱི་སྟེ། དེ་དག་གི་ཆེད་དུ་སྡིག་པ་བྱེད་ཉན་གྱི་མ་རེད། རྒྱུ་མཚན་གང་རེད་ཅེ་ན། སྡིག་པ་མི་དགེ་བ་བསགས་པ་ལ་བརྟེན་ནས་དམྱལ་བ་ལ་སྐྱེ་བ་དང་། དམྱལ་བ་ལ་སྐྱེ་བའི་ཚེ་སྡིག་པའི་རྣམ་སྨིན་གྱི་འབྲས་བུ་དེ་སུའི་སྟེང་དུ་མྱོང་གི་རེད་ཅེ་ན། རང་གི་སྟེང་དུ་མྱོང་གི་རེད་མ་གཏོགས་བྲམ་ཟེ་དང་དགེ་སློང་དང་ལྷ་དང་ཡབ་ཡུམ་གྱི་དོན་དུ་བྱས་པ་ཡིན་པས། རྣམ་སྨིན་གྱི་སྐལ་པ་ཞིག་ཁོང་ཚོ་ལ་བགོ་བཤའ་བརྒྱབ་ཡག་མེད། དེས་ན་རང་ཉིད་སྡིག་པའི་འབྲས་བུ་སྡུག་བསྔལ་མི་མྱོང་བའི་ཕྱིར་དུ། རང་གི་ཆེད་དུ་སྡིག་པ་མི་དགེ་བ་སྤང་དགོས་པ་མ་ཟད། གཞན་གྱི་ཆེད་དུའང་སྡིག་པ་མི་དགེ་བའི་ལས་སྤང་དགོས་ཞེས་གདམས་པ་ཡིན་ནོ།།

གཉིས་པ་དེ་སྤང་དགོས་ཚུལ་ནི།​

སྡིག་པའི་ལས་རྣམས་སྤྱོད་པ་འགའ་ཡང་ནི།།

​དེ་ཡི་མོད་ལ་མཚོན་བཞིན་མི་གཅོད་ཀྱང་།།

འཆི་བའི་དུས་ལ་བབ་ན་སྡིག་པ་ཡི།།

​ལས་ཀྱི་འབྲས་བུ་གང་ལགས་མངོན་པར་འགྱུར།། ༣༡

ཞེས་གསུངས་ཏེ། དེའི་རྗེས་སུ་སྡིག་པ་མི་དགེ་བ་སྤོང་བའི་ཚུལ་བསྟན་པ་རེད། སྡིག་པའི་ལས་དེ་དག་རང་གི་དོན་དུ་བྱས་པ་དང་། བྲམ་ཟེ་དང་ལྷ་དང་ཡབ་ཡུམ་དང་བཙུན་མོ་དང་འཁོར་གྱི་སླད་དུ་བྱས་ན་ཡང་རུང་སྟེ། དེའི་འབྲས་བུ་ད་ལྟ་ཡོང་གི་མི་འདུག་ཅེས་བསམས་ན་འགྲིག་གི་མ་རེད། སྡིག་པ་བྱས་ན་དེའི་འབྲས་བུ་ད་ལྟ་དེ་མ་ཐག་ཏུ་མཚོན་གྱིས་བརྒྱབ་པའམ་བཏབ་པ་ནང་བཞིན་ཡོང་གི་མ་རེད་དེ། ནམ་ཞིག་འཆི་བའི་དུས་ལ་བབ་པ་ན་སྡིག་པ་བྱས་པའི་ལས་ཀྱི་འབྲས་བུ་གང་ཡིན་པ་དེ་རང་གི་སྟེང་དུ་མངོན་པར་འགྱུར་གྱི་རེད། དཔེར་ན་བྱ་ནམ་མཁའ་ལ་ཕུར་ནས་འགྲོ་བ་ན་དེའི་གྲིབ་མ་རྟག་པར་མཉམ་དུ་འགྲོགས་ཡོད་པས། ནམ་ཞིག་ས་ལ་བབས་པའི་ཚེ་མངོན་པར་འགྱུར་ཡོང་བ་བཞིན་ནོ། །​དེའི་ཕྱིར་ན་ནོར་ལ་སོགས་པའི་དོན་དུ་སྡིག་པ་མི་དགེ་བ་བྱེད་ཉན་གྱི་མ་རེད་གསུངས་པ་ཡིན་ནོ།།

གསུམ་པ་ནོར་གྱིས་གཡེང་བ་ལ་གསུམ། ནོར་ལ་སྤང་བླང་གི་དབྱེ་བ་སྤྱིར་བཤད་པ། བྱེ་བྲག་མནོག་ཆུང་གི་བྱ་བ་སྤོང་བ། སྤོང་བྱེད་ཀྱི་གཉེན་པོའོ། །​དང་པོ་ནི།​

དད་དང་ཚུལ་ཁྲིམས་ཐོས་དང་གཏོང་བ་དང་།།

​དྲི་མེད་ངོ་ཚ་ཤེས་དང་ཁྲེལ་ཡོད་དང་།།

ཤེས་རབ་ནོར་བདུན་ལགས་པར་ཐུབ་པས་གསུངས།།

​ནོར་གཞན་ཕལ་པ་དོན་མ་མཆིས་རྟོགས་མཛོད།། ༣༢

ཅེས་གསུངས་ཏེ། སྤྱིར་ནོར་ལ་བཟང་ངན་གཉིས་ཡོད་རེད། དེའི་ནང་ནས་ནོར་བཟང་པོ་དེ་གང་འདྲ་རེད་ཅེ་ན། དད་པ་དང་གཅིག །​ཚུལ་ཁྲིམས་དང་གཉིས། ཐོས་པ་དང་གསུམ། གཏོང་བ་དང་བཞི། ངོ་ཚ་ཤེས་པ་དང་ལྔ། ཁྲེལ་ཡོད་པ་དང་དྲུག །​ཤེས་རབ་དང་བཅས་ནོར་བདུན་རེད། དེ་ལྟ་བུའི་ནོར་བདུན་པོ་དེ་རང་གཞན་སུ་ལ་ཡོད་ཀྱང་ཕན་ཐོགས་རྒྱ་ཆེན་པོ་ཡོད་པའི་དགེ་བ་ཞིག་ཡིན། དེས་ན་དེ་རྣམས་འཕགས་པའི་ནོར་བདུན་ཡིན་པ་ཐུབ་པ་རྫོགས་པའི་སངས་རྒྱས་བཅོམ་ལྡན་འདས་ཀྱིས་གསུངས་པ་རེད།​

དེ་ལྟ་བུ་མ་ཡིན་པ་སོ་སོ་སྐྱེ་བོ་འཇིག་རྟེན་པ་ཐམས་ཅད་ཀྱིས་རྩ་ཆེན་པོ་བརྩིས་པའི་ནོར་གསེར་དང་། དངུལ་དང་། རྡོའི་རིགས་སུ་གཏོགས་པའི་རྡོ་རྗེ་ཕ་ལམ་ལ་སོགས་པའི་ནོར་རྣམས་རྩ་ཆེན་པོ་རེད་དམ་ཞེ་ན། དེ་རྣམས་དམ་པའི་ཆོས་ཀྱི་དབང་དུ་བྱས་ན་རྩ་ཆེན་པོ་མིན། དེའི་ཕྱིར་ན་ནོར་ལ་དོན་ཡོད་པ་དང་དོན་མེད་པ་གཉིས་ཡོད་པ་ལས། དོན་ཡོད་པ་འཕགས་པའི་ནོར་བདུན་དེ་ཉར་ན་ཕན་པ་ཡོད་རེད། དེ་ལས་གཞན་དོན་མེད་པ་དེ་ཉར་ན་དགོས་པ་ཆེན་པོ་ཡོད་མ་རེད། དེས་ན་དོན་དང་མི་ལྡན་པའི་ནོར་གྱི་ཆེད་དུ་རང་གིས་དོན་མེད་པའི་ལས་མང་པོ་བྱས་ན་ཡག་པོ་ཡོང་གི་མ་རེད། དོན་མེད་པའི་ལས་ཀ་རྣམས་སྤང་དགོས་གསུངས་པ་ཡིན་ནོ།།

གཉིས་པ་བྱེ་བྲག་མནོག་ཆུང་གི་བྱ་བ་སྤོང་བ་ནི།​

རྒྱན་པོ་འགྱེད་དང་འདུས་ལ་ལྟ་བ་དང་།།

​ལེ་ལོ་སྡིག་པའི་གྲོགས་ལ་བརྟེན་པ་དང་།།

ཆང་དང་མཚན་མོ་རྒྱུ་བ་ངན་སོང་བ།།

​གྲགས་པ་ཉམས་པར་འགྱུར་བ་དེ་དྲུག་སྤང་།། ༣༣

ཞེས་གསུངས་ཏེ། འོ་ན་དོན་མེད་པའི་ལས་སྐྱོན་དང་བཅས་པ་སྤང་དགོས་པ་རྣམས་གང་ཡིན་ཞེ་ན། རྒྱན་པོ་འགྱེད་པ་སྟེ་ཤོ་ལ་སོགས་པ་རྩེ་བ་དང་། མི་མང་པོ་འདུས་པའི་ཚེ་ཞབས་བྲོ་འཁྲབ་པ་སོགས་ལ་ལྟ་བ་དང་། བརྩོན་འགྲུས་མེད་པའི་ལེ་ལོ་དང་། སྡིག་པའི་གྲོགས་པོ་ལ་བརྟེན་པ་དང་། དེ་བཞིན་དུ་ཆང་བཏུང་ནས་ར་བཟི་བ་དང་། མཚན་མོ་གྲོང་གསེབ་སོགས་ལ་རྒྱུ་བ་སྟེ། དྲུག་པོ་དེ་དག་ནི་ཚེ་ཕྱི་མར་ངན་སོང་དུ་སྐྱེ་བའི་རྒྱུ་དང་། ཚེ་འདིར་ཡང་གྲགས་པ་ཉམས་པའི་རྒྱུ་ཡིན་པའི་ཕྱིར་ན་ངེས་པར་དུ་སྤང་དགོས། དེ་དག་ལས་ལྡོག་སྟེ་གོང་དུ་བསྟན་པའི་དད་པ་དང་ཐོས་པ་དང་གཏོང་བ་ལ་སོགས་པ་འཕགས་པའི་ནོར་བདུན་པོ་བསྟེན་དགོས་ཞེས་བསྐུལ་བ་ཡིན་ནོ།།

གསུམ་པ་སྤོང་བྱེད་གཉེན་པོ་ལ་གཉིས། གཉེན་པོའི་ཕན་ཡོན། དེ་དང་བྲལ་བའི་ཉེས་དམིགས་སོ། །​དང་པོ་ནི།​

ནོར་རྣམས་ཀུན་གྱི་ནང་ན་ཆོག་ཤེས་པ།།

​རབ་མཆོག་ལགས་པར་ལྷ་མིའི་སྟོན་པས་གསུངས།།

ཀུན་ཏུ་ཆོག་ཤེས་མཛོད་ཅིག་ཆོག་མཁྱེན་ན།།

​ནོར་མི་བདོག་ཀྱང་ཡང་དག་འབྱོར་པ་ལགས།། ༣༤

ཞེས་གསུངས་ཏེ། དེས་ནོར་ལ་ཆགས་ཞེན་སྤང་དགོས་པ་གདམས་པ་རེད། སྤྱིར་ནོར་ལོངས་སྤྱོད་ལ་མི་འདྲ་བ་རིན་པོ་ཆེ་ལ་སོགས་པ་མང་པོ་ཡོད་ཀྱང་། དེ་ཐམས་ཅད་ཀྱི་ནང་ནས་མཆོག་ཏུ་གྱུར་པ་དེ་གང་ཡིན་ཞེ་ན། ད་ང་འགྲིག་གི་འདུག་བསམ་པའི་ཆོག་ཤེས་པ་དེ་རེད། ཆོག་ཤེས་པ་ཞེས་པ་ནི། རང་ལ་ཟས་ནོར་ལོངས་སྤྱོད་འགྲིག་གི་འདུག །​ཟས་ཀྱིས་འགྲིག་གི་འདུག །​ནོར་གྱིས་འགྲིག་གི་འདུག །​ལོངས་སྤྱོད་ཀྱིས་འགྲིག་གི་འདུག །​ཚང་མ་འགྲིག་གི་འདུག །​ཡག་པོ་ཡོད་བསམ་པ་ཞིག་ལ་གོ་གི་ཡོད། དེ་ལྟ་བུའི་ཆོག་ཤེས་པ་དེ་ནི་ནོར་ཐམས་ཅད་ཀྱི་ནང་ནས་རབ་ཏུ་གྱུར་པ། མཆོག་ཏུ་གྱུར་པ་སྟེ། རབ་མཆོག་ལགས་པར་ལྷ་མིའི་སྟོན་པས་གསུངས། །​ཞེས་སྟོན་པ་རྫོགས་པའི་སངས་རྒྱས་བཅོམ་ལྡན་འདས་ཀྱིས་གསུངས་པ་རེད།​

སྟོན་པ་རྫོགས་པའི་སངས་རྒྱས་བཅོམ་ལྡན་འདས་ནི་གང་འདྲ་ཞིག་རེད་ཅེ་ན། ལྷ་ཡི་སྟོན་པ་ཡང་ཡིན། མི་ཡི་སྟོན་པ་ཡང་ཡིན་པས། ཁོང་གིས་གསུངས་པ་ལ་ནོར་འཁྲུལ་ཡོད་མི་སྲིད། དེས་ན་འགྲིག་གི་འདུག་བསམ་པའི་ཆོག་ཤེས་དེ་ཤིན་ཏུ་གལ་ཆེན་པོ་ཡིན་པས་ཀུན་ཏུ་ཆོག་ཤེས་མཛོད་ཅིག །​གལ་ཏེ་ཆོག་མཁྱེན་ན་ཞེས་ཆོག་ཤེས་པ་དེ་ཁྱེད་རང་ལ་ཡོད་ན། ནོར་མི་བདོག་ཀྱང་ཞེས་རྒྱུ་ནོར་ལོངས་སྤྱོད་དཔལ་འབྱོར་ཆེན་པོ་མེད་ན་ཡང་། ཡང་དག་འབྱོར་བ་ལགས་ཞེས་དེ་ནི་དངོས་སུ་རྒྱུ་ནོར་ལོངས་སྤྱོད་ཆེན་པོ་ཡོད་པ་ལྟ་བུ་ཕུན་སུམ་ཚོགས་པ་ཡོང་གི་རེད། ཁོ་རང་སེམས་པ་སྐྱིད་པོ་དགའ་པོ། དཀའ་ངལ་གང་ཡང་མེད་པ་ཡག་པོ་ཡོང་གི་རེད་གསུངས་པ་ཡིན་ནོ།།

གཉིས་པ་དེ་དང་བྲལ་བའི་ཉེས་དམིགས་ནི།​

དེས་པ་བདོག་མང་ཇི་ལྟར་སྡུག་བསྔལ་བ།།

​འདོད་པ་ཆུང་རྣམས་དེ་ལྟ་མ་ལགས་ཏེ།།

ཀླུ་མཆོག་རྣམས་ལ་མགོ་བོ་ཇི་སྙེད་པ།།

​དེ་ལས་བྱུང་བའི་སྡུག་བསྔལ་དེ་སྙེད་དོ།། ༣༥

ཞེས་གསུངས་ཏེ། དེ་མ་ཡིན་པའི་སྐྱོན་གྱི་ཆ་ནི་ཆོག་ཤེས་མེད་ན་རྒྱུ་ནོར་ལོངས་སྤྱོད་ཇི་སྙེད་ཡོད་ཀྱང་དེ་ཙམ་མི་ཕན་པར་སྡུག་བསྔལ་ཡོང་། དེས་པ་ཞེས་རྒྱལ་པོ་ལ་བོས་ནས་ཤིན་ཏུ་ཞི་ཞིང་དུལ་བ་དང་ལྡན་པ་ཁྱེད་ཀྱིས་གསན་རོགས་གྱིས། བདོག་པ་མང་པོ་སྟེ་རྒྱུ་ནོར་ལོངས་སྤྱོད་མང་པོ་ཡོད་པ་ལ་བདེ་བ་ཡོད་དམ་ཞེ་ན། བདེ་བ་མེད་པར་སྡུག་བསྔལ་ཡོད། ཇི་ལྟར་སྡུག་བསྔལ་བ་སྟེ་སྡུག་བསྔལ་ཆེན་པོ་ཡོད་པ་དེ་འདྲ་བ་ཞིག་འདོད་པ་ཆུང་བ་རྣམས་ལ་ཡོད་མ་རེད། ང་ལ་རྒྱུ་ནོར་ལོངས་སྤྱོད་ཞེ་དྲག་དགོས་ཀྱི་མི་འདུག །​ང་འགྲིག་གི་འདུག་བསམ་པའི་ཆོག་ཤེས་པ་རྣམས་ལ་འདོད་པ་ཆུང་བ་ཞེས་བརྗོད། དེས་ན་འདོད་པ་ཆུང་བ་རྣམས་ལ་དེ་ལྟ་བུའི་སྡུག་བསྔལ་ཆེན་པོ་མ་ལགས་ཏེ་ཞེས་ཡོད་མ་རེད། རྒྱུ་ནོར་ལོངས་སྤྱོད་མེད་ན་ཡང་ཆོག་ཤེས་ཡོད་པའི་ཕྱིར་ན་དེ་ལ་སྡུག་བསྔལ་ཡོད་མ་རེད།​

དེ་ལ་དཔེ་བཞག་པ་ནི། ཀླུ་མཆོག་རྣམས་ལ་མགོ་བོ་ཇི་སྙེད་པ། །​ཞེས་ཀླུ་ཡི་རྒྱལ་པོ་ཆེན་པོ་རྣམས་ལ་སྦྲུལ་མགོའི་གདེངས་ཀ་མང་པོ་ཡོད་རེད། ཀླུ་རྣམས་འབྱོར་བ་ཆེན་པོ་ག་འདྲ་ཡོད་པ་ལྟར་དེ་ལ་མགོ་བོའང་མང་པོ་ཡོད་ཀྱང་། མགོ་བོ་ཇི་སྙེད་ཡོད་ན་ཡང་དེ་ལས་བྱུང་བའི་སྡུག་བསྔལ་ཀྱང་དེ་སྙེད་དོ་ཞེས་མགོ་རེ་རེ་བཞིན་དུ་སྡུག་བསྔལ་ཡོད། དེས་ན་རྒྱུ་ནོར་ལོངས་སྤྱོད་ག་ཚོད་ཆེ་ན་ཡང་དེ་ལ་བརྟེན་ནས་གྲ་མ་འགྲིག་པ་དང་དཀའ་ལས་མང་པོ་ཡོད་རེད་གསུངས་པ་ཡིན་ནོ།།

བཞི་པ་ལོངས་སྤྱོད་ཀྱིས་གཡེང་བ་ལ་གསུམ། ཁྱིམ་ཐབ་ལ་ཆགས་པ་སྤང་བ། ཟས་ལ་ཆགས་པ་སྤང་བ། གཉིད་ལ་ཆགས་པ་སྤང་བའོ། །དང་པོ་ལ་གཉིས། སྤང་བྱ་དང་། བླང་བྱའོ། །​དང་པོ་ནི།​

རང་བཞིན་དགྲར་འབྲེལ་གཤེད་མ་ལྟ་བུ་དང་།།

​ཁྱིམ་ཐབ་བརྙས་བགྱིད་རྗེ་མོ་ལྟ་བུ་དང་།།

ཆུང་ངུའང་རྐུ་བ་ཆོམ་རྐུན་ལྟ་བུ་ཡི།།

​ཆུང་མ་གསུམ་པོ་དེ་དག་རྣམ་པར་སྤང་།། ༣༦

ཞེས་གསུངས་ཏེ། དེའི་རྗེས་སུ་ལོངས་སྤྱོད་རྣམས་ལ་ཆགས་ཞེན་སྤང་དགོས་པ་བསྟན། དང་པོ་ཆུང་མ་ལ་ཆགས་ཞེན་སྤང་དགོས་པ་དང་། དེ་ཡང་ཆུང་མ་སྡུག་པོ་སྤངས་ནས་ཡག་པོ་འདམ་དགོས། འོ་ན་སྐྱེས་དམན་སྡུག་པོ་གང་འདྲ་ཡོད་རེད་ཅེ་ན། རང་བཞིན་གྱིས་རང་ལ་གནོད་པ་བསྐྱལ། འཁྲུག་པ་བརྒྱབ། ཚིག་ངན་བརྡུངས། དགྲ་ལྟ་བུ་བྱས་ནས་དགྲར་འབྲེལ་གཤེད་མ་ལྟ་བུ་སྟེ། ང་རང་གསོད་མཁན་གྱི་གཤེད་མ་འདྲ་པོ་ཡོད་ན་སྤང་དགོས་རེད། ཡང་འགའ་ཞིག་ཤིན་ཏུ་ང་རྒྱལ་ཆེན་པོ་རང་གི་ཁྱིམ་ཐབ་ལ་བརྙས་བཅོས་བྱེད་མཁན། རྗེ་མོའམ་དཔོན་མོ་ལྟ་བུ་བྱས་ནས་བཀའ་གནང་། བརྙས་བཅོས་བྱས། ཚིག་ངན་བརྡུངས། བཀའ་ཀྱོན་བཏང་། དེ་ལྟ་བུ་བྱེད་མཁན་གྱི་ཆུང་མ་དེའང་སྤང་དགོས། དེ་བཞིན་དུ་ཡང་འགའ་ཞིག་ནི་རྐུན་མ་ལྟ་བུ་ཡོད་རེད། ཆུང་ངུའང་རྐུ་བ་སྟེ། དཔེར་ན་ཆུང་ངུ་ཚོད་མ་ལྟ་བུའང་རྐུན་མ་རྐུ་མཁན། ཆོམ་རྐུན་ལྟ་བུ་ཡི་ཆུང་མ་བཅས་གསུམ་པོ་དེ་དག་རྣམ་པར་སྤང་དགོས་ཞེས་གསུངས་པ་ཡིན་ནོ།།

གཉིས་པ་བླང་བྱ་ནི།​

སྲིང་མོ་ལྟ་བུར་རྗེས་མཐུན་གང་ཡིན་དང་།།

​མཛའ་མོ་བཞིན་དུ་སྙིང་ལ་འབབ་པ་དང་།།

མ་བཞིན་ཕན་པར་འདོད་དང་བྲན་མོ་བཞིན།།

​དབང་གྱུར་གང་ཡིན་རིགས་ཀྱི་ལྷ་བཞིན་བཀུར།། ༣༧

ཞེས་གསུངས་ཏེ། དེས་ན་ང་རང་ལ་ཆུང་མ་འཚོལ་དུས་ཆུང་མ་ཡག་པོ་ཞིག་དགོས་རེད། ཆུང་མ་ཡག་པོ་གང་འདྲ་དགོས་ཤེ་ན། རང་གི་སྲིང་མོ་ལྟ་བུ་བྱས་ནས་བརྩེ་བ་ཡོད་པ་ཡག་པོ་བྱེད་མཁན། གང་ལབ་ན་ཡང་ཉན་མཁན། རང་དང་རྗེས་སུ་མཐུན་པོ་ཡོད་པ་གང་ཡིན་པ་དང་། དེ་བཞིན་དུ་མཛའ་མོ་སྟེ་གྲོགས་མོ་བཞིན་དུ་སྙིང་ལ་འབབ་པ། ལས་ཀ་ཆ་ཚང་ཡག་པོ་བྱེད་མཁན་དེ་འདྲའི་ཆུང་མ་དང་། ཡང་མ་བཞིན་དུ་ཕན་པར་འདོད་པ་སྟེ། ཨ་མས་རང་གི་བུ་ལ་ཇི་ལྟར་བྱས་ན་ཡག་པོ་ཕན་པ་ཡོང་གི་རེད་བསམ་པ། དེ་བཞིན་དུ་རང་ལ་ཕན་པར་འདོད་མཁན་གྱི་ཆུང་མ་དང་། བྲན་མོ་བཞིན་དུ་དབང་བསྒྱུར་གང་ཡིན་པ་སྟེ། དཔེར་ན་གཡོག་མོ་ལྟ་བུ་ཞིག་ཡིན་ན་ཁྱེད་རང་འདི་བྱོས། འདི་སྒྲུབས་ཤིག །​འདི་ལས་ཤིག་ཟེར་ན་འགྲིག་གི་ཡོད་རེད་ཉན་གྱི་རེད། དེ་བཞིན་དུ་རང་གི་ཆུང་མ་དེ་ཡང་བྲན་མོ་བཞིན་དུ་ག་རེ་ལབ་ན་ཡང་ཁ་ཉན་པོ་ཡོད་པ་གང་ཡིན་པའོ། །​དེ་ནས་རིགས་ཀྱི་ལྷ་བཞིན་བཀུར་ཞེས་པ་ནི་དེ་ལྟ་བུའི་ཆུང་མ་རྣམས་ནི་སོ་སོའི་རིགས་མི་ཉམས་པའི་རྒྱུ་ཡིན་པས། རྒྱལ་པོ་ཁྱེད་རང་གིས་ཆུང་མའམ་བཙུན་མོ་དེ་ལྟ་བུ་ཡག་པོ་ཞིག་བླངས་ནས། དེ་ལ་ལྷ་བཞིན་བཀུར་བ་སྟེ་ཡག་པོ་བྱ་དགོས་ཞེས་གསུངས་པ་ཡིན་ནོ།།

གཉིས་པ་ཟས་ལ་ཆགས་པ་སྤང་བ་ནི།​

ཁ་ཟས་སྨན་དང་འདྲ་བར་རིག་པ་ཡིས།།

​འདོད་ཆགས་ཞེ་སྡང་མེད་པར་བསྟེན་བགྱི་སྟེ།།

རྒྱགས་ཕྱིར་མ་ལགས་སྙེམས་པའི་ཕྱིར་མ་ལགས།།

​འཚག་ཕྱིར་མ་ལགས་ལུས་གནས་འབའ་ཞིག་ཕྱིར།། ༣༨

ཞེས་གསུངས་ཏེ། འདི་ཡིས་ཁ་ཟས་ཟ་བའི་ཚུལ་གསུངས་པ་རེད། ཁ་ཟས་ལ་ཆགས་པ་སྤང་དགོས། ཁ་ཟས་ཟ་བའི་སྐབས་སུ་ཁ་ཟས་དེ་ལ་སྨན་ལྟ་བུ་ཡིན། གཟུགས་པོ་ལ་ཕན་གྱི་རེད། གཟུགས་པོ་འཚོ་བའི་ཆེད་དུ་ཟ་བ་ཡིན་བསམས་ནས་སྨན་དང་འདྲ་བར་རིག་པར་བྱ་དགོས། ཁ་ཟས་ཞིམ་པོ་དགོས་འདུག་བསམ་པའི་འདོད་ཆགས། ཡག་པོ་མི་འདུག་བསམ་པའི་ཞེ་སྡང་གང་ཡང་མེད་པར། ཁ་ཟས་འདི་ཡིས་གཟུགས་པོ་ལ་ཕན་གྱི་རེད་བསམས་ནས་ཡག་པོ་བསྟེན་པར་བགྱི་དགོས།​

དེས་སྤྱིར་བསྟན་ནས། ལྷག་པར་དུ་ཁ་ཟས་འདི་རྒྱགས་ཕྱིར་མ་ལགས་སྙེམས་པའི་ཕྱིར་མ་ལགས། ཞེས་ཁ་ཟས་འདི་ཡིས་ལུས་ཀྱི་སྟོབས་རྒྱས་ནས་ང་དཔེ་གཟི་བརྗིད་ཅན་ཆགས་ཀྱི་རེད་བསམ་པ་ལྟ་བུ་སྟོབས་ཀྱིས་རྒྱགས་པ་དང་། ང་ནད་མེད་པ་དང་ཚེ་རིང་བ་སོགས་ཡོང་གི་རེད་བསམ་པ་ལྟ་བུ་ལང་འཚོས་རྒྱགས་པའི་ཕྱིར་ཟ་བ་དང་། ཡང་ལུས་ཀྱི་སྟོབས་རྒྱས་ནས་གཞན་ལ་གནོད་པ་བསྐྱལ་བ་སོགས་བྱ་བ་ངན་པ་རྣམས་ཡག་པོ་བྱེད་ཐུབ་ཀྱི་རེད་བསམ་པ་ལྟ་བུ་སྙེམས་པའི་ཕྱིར་ཟ་བ་དང་། འཚག་ཕྱིར་མ་ལགས་ཞེས་པ་ནི་ལུས་ཀྱི་ཤ་རྒྱས་ནས་སྟོབས་ཆེན་པོ་ཆགས་ཀྱི་རེད་བསམ་པ་ལྟ་བུ་དེ་འདྲ་ཡང་མ་ལགས་པ་སྟེ་མ་ཡིན་པར་ཟས་ལ་ལོངས་སྤྱད་དགོས། འོ་ན་ཟས་ལ་གང་འདྲ་བྱས་ནས་ལོངས་སྤྱད་དགོས་ཤེ་ན། དམ་པའི་ཆོས་སྒྲུབ་པའི་ཆེད་དུ་རང་གི་ལུས་པོ་འདི་ཡག་པོ་རྒྱུན་རིང་པོ་གནས་དགོས། དེའི་ཕྱིར་དུ་ངས་ཟས་འདི་བཟའ་གི་ཡིན་བསམ་དགོས། འདི་ཡིས་ཟས་ལ་ཆགས་སྡང་སྤངས་ནས་ལོངས་སྤྱོད་པའི་ཚུལ་གསུངས་པ་ཡིན་ནོ།།

གསུམ་པ་གཉིད་ལ་ཆགས་པ་སྤང་བ་ནི།​

རིག་པའི་བདག་ཉིད་ཉིན་པར་མཐའ་དག་དང་།།

​མཚན་མོའི་ཐུན་གྱི་སྟོད་སྨད་བཟླས་ནས་ནི།།

མནལ་ཚེའང་འབྲས་བུ་མེད་པར་མི་འགྱུར་བར།།

​དྲན་དང་ལྡན་པར་དེ་དག་བར་དུ་མནོལ།། ༣༩

ཞེས་གསུངས་ཏེ། འོ་ན་མཚན་མོའི་གཉིད་དེ་ག་འདྲ་དགོས་ཤེ་ན། གཉིད་ལ་ཡང་ཆགས་པ་དང་ཞེན་པ་མེད་པ་དགོས། དེ་ཡང་རིག་པའི་བདག་ཉིད་ཅེས་པ་ནི། རྒྱལ་པོ་ལ་རིག་པའམ་མཁྱེན་པ་ཁྱད་པར་དུ་འཕགས་པའི་བདག་ཉིད་ཅེས་བོས་ནས། རྒྱལ་པོ་ཁྱེད་རང་གིས་ཉིན་མོ་མཐའ་དག་ཏུ་མི་གཉིད་པར་དགེ་བ་ལ་བརྩོན་འགྲུས་ཡག་པོ་བྱེད་དགོས་པ་མ་ཟད། མཚན་མོ་ཡང་དེ་བཞིན་དུ་ཐུན་གྱི་སྟོད་དང་སྨད་གཉིས་ལ་གཉིད་མེད་པར་དགེ་བ་བསྒྲུབས་ནས་དུས་འདའ་བའམ་བཟླས་པར་བྱེད་དགོས།​

མཐུན་གྱི་སྟོད་སྨད་ཅེས་པ་ནི། དགེ་ཚུལ་ཀཱ་རི་ཀཱ་ལ་སོགས་པའི་ནང་དུ་མཚན་མོ་ལ་དུམ་བུ་ལྔ་བཏང་ནས། དུམ་བུ་དང་པོ་ལ་ཐུན་གྱི་སྟོད་དང་། དུམ་བུ་མཐའ་མ་ལ་ཐུན་གྱི་སྨད་གསུངས་པ་ལྟར་ཡིན་ལ། དེ་གཉིས་ཀྱི་སྐབས་སུ་དགེ་བ་བསྒྲུབས། ཁ་འདོན་བྱས། སློབ་སྦྱོང་བྱས་ནས་འདའ་དགོས། དེ་གཉིས་ཀྱི་བར་ལ་དུམ་བུ་གསུམ་ཡོད་པ་དེ་ལ་གཉིད་དགོས། གཉིད་མནལ་བའི་ཚེ་ཡང་འབྲས་བུ་མེད་པར་མི་འགྱུར་བ་སྟེ། ཕན་འདོགས་གང་ཡང་མེད་པ་རོ་ཉལ་བྱེད་པ་ལྟ་བུ་མིན་པར། དྲན་པ་དང་ཤེས་བཞིན་ལྡན་པའི་སྒོ་ནས་ཐུན་སྟོད་སྨད་གཉིས་ཀྱི་བར་ན་གཉིད་ཡག་པོ་ཁུག་དགོས་ཞེས་གཉིད་ཀྱི་སྤྱོད་ལམ་ལ་འཇུག་པའི་ཚུལ་གསུངས་པ་ཡིན་ནོ།།

གཉིས་པ་མཐུན་ཕྱོགས་ཚད་མེད་བཞི་བསྒྲུབ་པ་ནི།​

བྱམས་དང་སྙིང་རྗེ་དག་དང་དགའ་བ་དང་།།

​བཏང་སྙོམས་རྟག་ཏུ་ཡང་དག་བསྒོམ་མཛོད་ཅིག།

​གོང་མ་བརྙེས་པར་མ་གྱུར་དེ་ལྟར་ནའང་།།

​ཚངས་པའི་འཇིག་རྟེན་བདེ་བ་ཐོབ་པར་འགྱུར།། ༤༠

ཞེས་གསུངས་ཏེ། འདི་ཡིས་མཐུན་ཕྱོགས་ཏིང་ངེ་འཛིན་སྒོམ་པའི་ཚུལ་གསུངས་པ་རེད། འོ་ན་ཏིང་ངེ་འཛིན་ཇི་ལྟར་བསྒོམ་དགོས་ཤེ་ན། རྒྱུན་དུ་སེམས་ཅན་ཐམས་ཅད་བདེ་བ་དང་ལྡན་འདོད་ཀྱི་བྱམས་པ་ལ་བསམ་བློ་བཏང་། སེམས་ཅན་ཐམས་ཅད་སྡུག་བསྔལ་དང་འབྲལ་འདོད་ཀྱི་སྙིང་རྗེ་ལ་བསམ་བློ་བཏང་། སེམས་ཅན་ཐམས་ཅད་བདེ་སྐྱིད་དང་ལྡན་པར་འདོད་པའི་དགའ་བ་ལ་བསམ་བློ་བཏང་། སེམས་ཅན་ཐམས་ཅད་ལ་ཉེ་རིང་ཆགས་སྡང་མེད་པའི་བཏང་སྙོམས་ལ་བསམ་བློ་བཏང་། དེ་ལྟ་བུའི་ཚད་མེད་བཞི་དེ་ཁྱེད་རང་གིས་རྒྱུན་དུ་ཡང་དག་པར་བསྒོམ་དགོས་རེད།​

དེ་བསྒོམ་དགོས་པའི་རྒྱུ་མཚན་གང་ཞེ་ན། རབ་བྱུང་ན་དེས་སངས་རྒྱས་ཀྱི་གོ་འཕང་ཐོབ། དགྲ་བཅོམ་པའི་གོ་འཕང་ཐོབ། ཏིང་ངེ་འཛིན་ཁྱད་པར་ཅན་རྒྱུད་ལ་སྐྱེས་པ་ལྟ་བུ་ཤིན་ཏུ་ཡག་པོ་ཡོང་གི་རེད། གལ་ཏེ་དེ་འདྲ་ཞིག་མ་བརྙེས་པའམ་ཐོབ་པར་མ་གྱུར་བ་དེ་ལྟ་ནའང་། འཇིག་རྟེན་གྱི་ཁམས་འདི་ཡི་དབང་དུ་བྱས་ན་ལྷ་ཚངས་པའི་གནས་སུ་སྐྱེ་ཐུབ་པ་ཞིག་བྱུང་ནས། ལྷ་ཚངས་པའི་འཇིག་རྟེན་གྱི་བདེ་བ་ཐོབ་པར་འགྱུར་རོ། །​རྒྱུ་མཚན་དེའི་ཕྱིར་ན་ཚད་མེད་བཞི་བསྒོམ་དགོས་ཞེས་གསུངས་པ་ཡིན་ནོ།།

གཉིས་པ་དངོས་གཞི་བསམ་གཏན་བཞི་བསྒོམ་པར་གདམས་པ་ནི།​

འདོད་སྤྱོད་དགའ་དང་བདེ་དང་སྡུག་བསྔལ་དག།

​རྣམ་པར་སྤངས་པའི་བསམ་གཏན་བཞི་པོ་ཡིས།།

ཚངས་དང་འོད་གསལ་དག་དང་དགེ་རྒྱས་དང་།།

​འབྲས་བུ་ཆེ་ལྷ་རྣམས་དང་སྐལ་མཉམ་ཐོབ།། ༤༡

ཅེས་གསུངས་ཏེ། དེ་བཞིན་དུ་བསམ་གཏན་གྱི་ཏིང་ངེ་འཛིན་བསྒོམ་དགོས་རེད། བསམ་གཏན་གྱི་ཏིང་ངེ་འཛིན་དེ་ལ་འདོད་པ་ན་སྤྱོད་པའི་སྐྱོན་དང་བྲལ་བ་བསམ་གཏན་དང་པོ། དེ་བཞིན་དུ་དགའ་བདེ་དང་ལྡན་པ་བསམ་གཏན་གཉིས་པ། དགའ་བ་སྤང་ཞིང་བདེ་བ་དང་ལྡན་པ་བསམ་གཏན་གསུམ་པ། དགའ་བ་དང་བདེ་བ་དང་སྡུག་བསྔལ་ཐམས་ཅད་རྣམ་པར་སྤངས་ཤིང་ཚོར་བ་བཏང་སྙོམས་དང་ལྡན་པའི་བསམ་གཏན་བཞི་པ་བཅས་ཡོད། དེ་ལྟ་བུའི་བསམ་གཏན་དང་པོ་དང་། བསམ་གཏན་གཉིས་པ་དང་། བསམ་གཏན་གསུམ་པ་དང་། བསམ་གཏན་བཞི་པའི་ཏིང་ངེ་འཛིན་བསྒོམས་པ་ལ་བརྟེན་ནས། མ་འོངས་པ་ལ་རིམ་བཞིན་དུ་འབྲས་བུ་བསམ་གཏན་དང་པོ་ལྷ་ཚངས་པའི་གོ་འཕང་འཐོབ་པ་དང་། བསམ་གཏན་གཉིས་པ་འོད་གསལ་གྱི་གནས་སུ་སྐྱེ་ཐུབ་པ་དང་། བསམ་གཏན་གསུམ་པ་དགེ་རྒྱས་ཀྱི་གནས་སུ་སྐྱེ་ཐུབ་པ་དང་། བསམ་གཏན་བཞི་པ་འབྲས་བུ་ཆེ་བའི་ལྷ་རྣམས་ཀྱི་ནང་དུ་སྐྱེས་ནས་ལྷ་དེ་དག་དང་སྐལ་པ་མཉམ་པ་ཐོབ་པ་ཡིན། དེས་ན་ཏིང་ངེ་འཛིན་ཡག་པོ་བསྒོམ་དགོས། ཏིང་ངེ་འཛིན་ཡག་པོ་བསྒོམས་ན་སྐྱེ་བ་ཕྱི་མ་ལྷའི་གནས་སུ་སྐྱེས་ནས་བདེ་སྐྱིད་ཕུན་སུམ་ཚོགས་པ་དང་ལྡན་པ་ཡོང་གི་རེད་གསུངས་པ་ཡིན་ནོ།།

གསུམ་པ་རྗེས་ཀྱི་བྱ་བ་ལ་གཉིས། དགེ་སྡིག་བླང་དོར་སྤྱིར་བཤད་པ།​ ཁྱད་པར་ཏིང་ངེ་འཛིན་གྱི་སྒྲིབ་པ་སྤང་ཚུལ་ལོ། །​དང་པོ་ལ་གཉིས། དགེ་སྡིག་གི་ལྕི་ཡང་བཤད་པ། མི་དགེ་བའི་གཉེན་པོར་དགེ་བ་སྟོབས་ཆེན་བསྐྱེད་པར་གདམས་པའོ། །​དང་པོ་ནི།​

རྟག་དང་མངོན་པར་ཞེན་དང་གཉེན་པོ་མེད།།

​ཡོན་ཏན་གཙོ་ལྡན་གཞི་ལས་བྱུང་བའི་ལས།།

དགེ་དང་མི་དགེ་རྣམ་ལྔ་ཆེན་པོ་སྟེ།།

​དེ་བས་དགེ་བ་སྤྱོད་ལ་བརྩོན་པར་བགྱི།། ༤༢

ཞེས་གསུངས་ཏེ། སྤྱིར་བཏང་གི་དགེ་བ་དང་སྡིག་པ་གཉིས་ཡོད་པ་ལས་དགེ་བ་བསྒྲུབས་ནས་སྡིག་པ་སྤང་དགོས་རེད། དགེ་བའི་ནང་ནས་དགེ་བ་ཡག་པོ་རྒྱ་ཆེན་པོ་རྣམས་བསྒྲུབ། སྡིག་པ་ཆེན་པོ་རྣམས་སྤང་དགོས། འོ་ན་སྡིག་པ་ཤུགས་ཆེན་པོ་དང་དགེ་བ་ཤུགས་ཆེན་པོ་དེ་གང་འདྲ་རེད་ཅེ་ན། འདིར་ལྔ་གསུངས་ཡོད་པ་ལས། དང་པོ་ནི། དགེ་བ་དང་སྡིག་པ་གང་ཡིན་རུང་དུས་རྟག་པར་རྒྱུན་དུ་བྱས་ན་ཤིན་ཏུ་ཤུགས་ཆེན་པོ་ཡོད་རེད། གཉིས་པ་མངོན་པར་ཞེན་དང་ཞེས་པ་ནི། དགེ་བ་དང་སྡིག་པ་གང་བྱས་ན་ཡང་དེ་ལ་ཞེན་པ་དང་ཆགས་པ་ཆེན་པོས་བྱས་ན་ཤུགས་ཆེན་པོ་ཡོང་། གསུམ་པ་གཉེན་པོ་མེད་ཅེས་པ་ནི། དགེ་བ་དང་སྡིག་པ་གང་བྱས་ན་ཡང་དེ་ལ་རང་འཇོམས་པའི་གཉེན་པོ་འགྱོད་པ་སྐྱེས་ན་དེ་ཏོག་ཙམ་ནུས་པ་ཆུང་དུ་འགྲོ་གི་ཡོད་རེད། དེས་ན་གཉེན་པོ་འགྱོད་པ་མེད་པའམ་འགྱོད་པ་མ་སྐྱེས་ན་དགེ་སྡིག་དེ་ཤུགས་ཆེན་པོ་ཡོད་རེད།​

བཞི་པ་ཡོན་ཏན་གྱི་གཞི་ལས་བྱུང་བ་ནི། ཡུལ་ཡོན་ཏན་ཁྱད་པར་དུ་འཕགས་པ་དང་ལྡན་པ་སངས་རྒྱས་དང་ཆོས་དང་དགེ་འདུན་ཏེ་དཀོན་མཆོག་རིན་པོ་ཆེ་རྣམ་པ་གསུམ་དང་། དགེ་བའི་བཤེས་གཉེན་ལ་སོགས་པ་ལ་བརྟེན་ནས་དགེ་བ་དང་སྡིག་པ་བསགས་ན་དེ་ཤུགས་ཆེན་པོ་ཡོང་། ལྔ་པ་གཙོ་ལྡན་གྱི་གཞི་ལས་བྱུང་བ་ཞེས་པ་ནི། གཞིའམ་ཞིང་སྤྱི་ལས་གཙོ་བོར་ཕན་འདོགས་པའི་ཞིང་དང་སྡུག་བསྔལ་གྱི་ཞིང་ལ་བརྟེན་ནས་བྱུང་བའི་དགེ་བ་དང་སྡིག་པ་ལ་ཟེར། དེས་ན་ཕན་འདོགས་པའི་ཞིང་ཕ་མ་ལ་སོགས་པ་ལ་དགེ་སྡིག་གང་བྱས་ཀྱང་ཤུགས་ཆེ། སྡུག་བསྔལ་གྱི་གཞི་ལས་བྱུང་བ་ནི། སྡུག་བསྔལ་དང་ལྡན་པའི་མི་སྐྱོ་བོ་དང་ནད་པ་དང་ཉམ་ཐག་པའི་དབུལ་པོ་ལ་སོགས་པ་ལ་བརྙས་བཅོས་བྱས་ན་མི་དགེ་བ་ཆེན་པོ་འབྱུང་བ་དང་། དེ་རྣམས་ལ་ཕན་བཏགས་ན་དགེ་བ་ཆེན་པོ་འབྱུང་བ་ཡིན་ནོ།།​

མདོར་ན་དགེ་བ་ཡིན་ན་ཡང་རྟག་པར་བྱེད་པ་དང་། མངོན་ཞེན་གྱིས་བྱས་པ་དང་། གཉེན་པོ་མེད་པ་དང་། ཡོན་ཏན་གྱི་གཞི་ལས་བྱུང་བ་དང་། གཙོ་ལྡན་གྱི་གཞི་ལས་བྱུང་བ་ལྔ་བྱས་ན་དགེ་བ་དེ་ཤུགས་ཆེན་པོ་ཡོང་། དེ་བཞིན་དུ་མི་དགེ་བ་ཡིན་ན་ཡང་རྟག་པར་བྱེད་པ་དང་། མངོན་ཞེན་ཅན་དང་། གཉེན་པོ་མེད་པ་དང་། ཡོན་ཏན་གྱི་གཞི་དང་། གཙོ་ལྡན་གྱི་གཞི་ཕན་འདོགས་དང་སྡུག་བསྔལ་ཅན་གྱི་ཞིང་ལས་བྱུང་བ་ཡིན་ན་མི་དགེ་བ་དེ་ཤུགས་ཆེན་པོ་ཡོང་ངོ་། །​དེས་ན་ཡུལ་དེ་རྣམས་ལ་བརྟེན་ནས་བྱུང་བའི་ལས་དགེ་བ་དང་མི་དགེ་བ་རྣམ་པ་ལྔ་ནི། དགེ་བ་དང་མི་དགེ་བའི་ལས་གཞན་ལས་ཤུགས་ཆེན་པོ་ཡོང་གི་ཡོད། རྒྱུ་མཚན་དེའི་ཕྱིར་ན་དགེ་བ་སྒྲུབ་པའི་སྐབས་སུ་དགེ་བ་ཤུགས་ཆེན་པོ་རྣམ་པ་ལྔ་དང་ལྡན་པ་ཞིག་ལ་བརྩོན་པར་བྱ་དགོས། དེ་བཞིན་དུ་མི་དགེ་བ་སྤོང་བའི་ཚེའང་མི་དགེ་བ་ཤུགས་ཆེན་པོ་རྣམ་པ་ལྔ་པོ་དེ་དག་སྤོང་བའི་ཐབས་ལ་བརྩོན་པར་བགྱི་དགོས་ཞེས་གསུངས་པ་ཡིན་ནོ།།

གཉིས་པ་མི་དགེ་བའི་གཉེན་པོར་དགེ་བ་སྟོབས་ཆེན་བསྐྱེད་པར་གདམས་པ་ནི།​

ལན་ཚྭ་སྲང་འགས་ཆུ་ནི་ཉུང་ངུ་ཞིག།

​རོ་བསྒྱུར་བགྱིད་ཀྱི་གངྒཱའི་ཀླུང་མིན་ལྟར།།

དེ་བཞིན་སྡིག་པའི་ལས་ནི་ཆུང་ངུ་ཡང་།།

​དགེ་བའི་རྩ་བ་ཡངས་ལ་མཁྱེན་པར་བགྱི།། ༤༣

ཞེས་གསུངས་ཏེ། མི་དགེ་བ་སྤང་། མི་དགེ་བ་སྤོང་བ་ལ་དགེ་བ་བསྟེན་དགོས། དགེ་བ་བསྟེན་དུས་དགེ་བ་སྟོབས་ཆེན་པོ་བསྟེན། དེ་ལ་དཔེ་ཞིག་བཞག་ནས་བསྟན་པ་ནི། དཔེར་ན་ལན་ཚྭ་སྲང་ཁ་ཤས་ཤིག་ཆུ་ཉུང་ངུ་ཞིག་གི་ནང་དུ་བླུགས་ན་ཆུའི་རོ་དེ་འགྱུར་འགྲོ་གི་རེད། ཚྭའི་བྲོ་བ་བསྟན་ཐུབ། འོན་ཀྱང་ཆུ་བོ་གངྒཱའི་ནང་དུ་ཚྭ་སྲང་ཁ་ཤས་ཤིག་བླུགས་ན་དེས་ཚྭའི་བྲོ་བ་གང་ཡང་འགྱུར་ཐུབ་ཀྱི་ཡོད་མ་རེད། དཔེ་དེ་བཞིན་དུ་དགེ་བའི་རྩ་བ་གསོག་པའི་དུས་སུ། དགེ་བའི་རྩ་བ་ཆུང་ངུ་ཞིག་བསགས་ན་སྡིག་པ་ཆུང་བ་རྣམས་མེད་པ་བྱེད་ཐུབ་ཀྱི་རེད། ཡིན་ན་ཡང་དགེ་བའི་རྩ་བ་ཆུང་ཆུང་ཞིག་བསགས་ནས་སྡིག་པ་ཆེན་པོ་རྣམས་མེད་པ་བྱེད་མི་ཐུབ། དེའི་ཕྱིར་ན་དགེ་བའི་རྩ་བ་ཉུང་ངུ་མ་ཡིན་པ་རྒྱ་ཆེན་པོ་ཡངས་པ་དེ་འདྲ་ཉམས་ལེན་བྱས་ན་སྡིག་པ་མི་དགེ་བ་ཆེན་པོ་རྣམས་ཀྱང་མེད་པ་གཏང་ཐུབ་ཀྱི་རེད་གསུངས་པ་ཡིན་ནོ།།

གཉིས་པ་ཏིང་ངེ་འཛིན་གྱི་སྒྲིབ་པ་སྤང་ཚུལ་ནི།​

རྒོད་དང་འགྱོད་དང་གནོད་སེམས་རྨུགས་པ་དང་།།

​གཉིད་དང་འདོད་ལ་འདུན་དང་ཐེ་ཚོམ་སྟེ།།

སྒྲིབ་པ་ལྔ་པོ་འདི་དག་དགེ་བའི་ནོར།།

​འཕྲོག་པའི་ཆོམ་རྐུན་ལགས་པར་མཁྱེན་པར་མཛོད།། ༤༤

ཅེས་གསུངས་ཏེ། འདི་ཡིས་ཏིང་ངེ་འཛིན་གྱི་སྒྲིབ་པ་སྤང་དགོས་པར་བསྟན་པ་རེད། སྤྱིར་ང་རང་ཚོས་བསྒོམ་བརྒྱབ། ཏིང་ངེ་འཛིན་བསྒོམས། དེ་ལ་བརྟེན་ནས་ཉོན་མོངས་པ་རྣམས་སྤང་དགོས། ཏིང་ངེ་འཛིན་སྒོམ་པའི་ཚེ་ཏིང་ངེ་འཛིན་ལ་གཙོ་བོ་བར་དུ་གཅོད་མཁན་གང་ཡོད་རེད་ཅེ་ན། དེ་ལ་སྒྲིབ་པ་ལྔ་ཡོད། སྒྲིབ་པ་ལྔ་ཡི་ནང་ནས། དང་པོ་རྒོད་པ་དང་འགྱོད་པ་རེད། རྒོད་པ་ཞེས་པ་ནི། སྔོན་མ་སྐྱིད་པོ་བཏང་། རྩེད་མོ་བརྩེས། ས་ཆ་དེ་ལ་འགྲོ་བ་ཡིན་བསམ་པ་སོགས་རྣམ་རྟོག་མང་པོ་འཕྲོས་པ་ལ་ཟེར། དེ་ལྟ་བུའི་རྒོད་པ་བྱུང་ན་ཏིང་ངེ་འཛིན་ཡག་པོ་བསྒོམ་མི་ཐུབ། ཏིང་ངེ་འཛིན་ལ་གནོད་པ་བྱེད་ཀྱི་ཡོད། དེ་ནས་འགྱོད་པ་ནི། ཨ་ཁ། ངས་ལས་ཀ་སྡུག་པོ་གཅིག་བྱས་པ་ཡིན། དེ་ཡག་པོ་བྱུང་མ་སོང་བསམ་པའི་འགྱོད་པ་ཡོད་ན་ཡང་དེས་སེམས་དེ་ཡག་པོ་གནས་ཐུབ་ཀྱི་ཡོད་མ་རེད། འདིར་རྒོད་པ་དང་འགྱོད་པ་གཉིས་གཅིག་ཏུ་བྱས་པ་ནི་སེམས་གཡོ་བ་ལ་ཆོས་མཐུན་པའི་རྒྱུ་མཚན་གྱི་རེད། གཉིས་པ་གནོད་སེམས་ཞེས་པ་ནི། རང་གི་དགྲ་ལྟ་བུ་རང་ལ་ཞེ་སྡང་དང་མི་དགའ་བ་བྱེད་མཁན་ཞིག་ལ་སྡུག་པོ་ཞིག་བཏང་། གནོད་པ་བསྐྱལ་ན་བསམ་པ་ལ་ཟེར། དེ་ལྟ་བུའི་གནོད་སེམས་དེ་ཡིས་སེམས་ཡག་པོ་གནས་ཐུབ་ཀྱི་ཡོད་མ་རེད། གནོད་སེམས་དེ་གཅིག་སྐྱེས་ན་རྟག་པར་དྲན་ཡོང་ནས་བསམ་བློ་ཡག་པོ་བརྟན་པོ་གནས་ཐུབ་ཀྱི་ཡོད་མ་རེད། གསུམ་པ་གཉིད་དང་རྨུགས་པ་རེད། རྨུགས་པ་ཞེས་པ་ནི། སེམས་མི་གསལ་བའི་རྣམ་པ་ཞིག་ཡིན། སེམས་མི་གསལ་བས་ཉོབ་ནས་བསྒོམས་མ་ཐུབ་པ་ཡོང་གི་ཡོད། གཉིད་ནི་སྒོ་ལྔའི་ཤེས་པ་ནང་དུ་སྡུད་པར་བྱེད་པ་གཏི་མུག་གི་ཆར་གཏོགས་པ་ཞིག་ལ་གོ། གཉིད་དང་རྨུགས་པ་གཉིས་སེམས་མི་གསལ་བར་ཆོས་མཐུན་པའི་ཕྱིར་ན་མཉམ་དུ་བརྩིས་པ་ཡིན། དང་པོ་རྨུགས་པ་བྱུང་། དེ་ནས་གཉིད་ཁུག་འགྲོ་གི་ཡོད་རེད། བཞི་པ་འདོད་ལ་འདུན་པ་ནི། འདི་ང་ལ་དགོས་ཀྱི་འདུག་བསམ་པའི་ཆགས་ཞེན་ཞིག་ལ་ཟེར། ཆགས་ཞེན་ཡོད་ན་དེ་ཡང་ཡང་དྲན་ནས་སེམས་གནས་མི་ཐུབ། ལྔ་པ་ཐེ་ཚོམ་ནི། འདི་ཡག་པོ་ཡིན་ནམ་མིན་བསམ་པ་ལ་ཟེར་གྱི་ཡོད། དེ་ལྟ་བུའི་སྒྲིབ་པ་ལྔ་པོ་དེ་དག་ང་རང་གི་དགེ་བའི་ནོར་འཕྲོག་པའི་ཆོམ་རྐུན་ལགས་པར་མཁྱེན་པར་མཛོད་ཅེས་རང་གི་དགེ་བའི་ནོར་མེད་པ་བྱེད་མཁན་གྱི་རྐུན་མ་དང་ཇག་པ་ལྟ་བུ་ཞིག་ཡིན་པ་ཡག་པོ་ཤེས་དགོས་གསུངས་པ་རེད། འདི་ཡིས་བསམ་གཏན་གྱི་ཕ་རོལ་ཏུ་ཕྱིན་པ་གྲུབ་པ་ཡིན་ནོ།།

དྲུག་པ་ཤེས་རབ་ལ་གཉིས། དད་སོགས་ལྔའི་ལམ་གྱི་ངོ་བོ་མདོར་བསྟན་པ། དྲན་པ་ཉེར་བཞག་སོགས་ཀྱིས་ཤེས་རབ་རྒྱས་པར་བཤད་པའོ། །​དང་པོ་ལ་གཉིས། བླང་བྱ་དད་སོགས་བསྟན་པ། སྤང་བྱ་གཉེན་པོའི་སྒོ་ནས་རྒྱགས་པ་སེལ་ཚུལ་ལོ། །​དང་པོ་ནི།​

དད་དང་བརྩོན་འགྲུས་དག་དང་དྲན་པ་དང་།།

​ཏིང་འཛིན་ཤེས་རབ་ཆོས་མཆོག་ལྔ་ཉིད་དེ།།

འདི་ལ་མངོན་བརྩོན་མཛོད་ཅིག་འདི་དག་ནི།།

​སྟོབས་དབང་ཞེས་བགྱི་རྩེ་མོར་གྱུར་པའང་ལགས།། ༤༥

ཞེས་གསུངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་འཇུག་པའི་ཚེ་ཐོག་མར་དཀོན་མཆོག་རིན་པོ་ཆེ་རྣམ་པ་གསུམ་ལ་དད་པ་ཕུན་སུམ་ཚོགས་པ་ཞིག་དགོས། དད་པ་ཕུན་སུམ་ཚོགས་པ་ཡོད་ན་དེ་ལ་བརྟེན་ནས་བརྩོན་འགྲུས་ཡོང་། དད་པ་དང་བརྩོན་འགྲུས་རྐྱང་པ་མིན་པར། དུས་རྒྱུན་དུ་སྤྱོད་ལམ་ངན་པ་ལ་འཛེམ་དགོས། སྤྱོད་ལམ་ངན་པའི་དབང་དུ་བཏང་མི་ཤོར་བའི་དྲན་པ་དང་། སེམས་བརྟན་པོར་ཡོད་པའི་ཏིང་ངེ་འཛིན་དང་། དེ་བཞིན་དུ་ཆོས་ཐམས་ཅད་ཀྱི་གནས་ལུགས་ཤེས་པའི་ཤེས་རབ་སྟེ། རྣམ་པ་ལྔ་པོ་འདི་དམ་པའི་ཆོས་ཀྱི་ནང་ནས་མཆོག་ཏུ་གྱུར་པ་ཡིན་པའི་ཕྱིར་ན་ཆོས་མཆོག་ཏུ་གྱུར་པ་ལྔ་ཞེས་བརྗོད།​

ལྔ་པོ་དེ་ངེས་པར་དུ་སོ་སོ་ལ་དགོས། དེའི་ཕྱིར་ན་ལྔ་པོ་དེ་ལ་མངོན་བརྩོན་མཛོད་ཅིག་ཅེས་ལྔ་པོ་འདི་ཤུགས་ཆེན་པོ་དང་ཡག་པོ་ཞིག་སྐྱེ་ཨེ་ཐུབ་བལྟ། གོང་འཕེལ་དུ་འགྲོ་ཨེ་ཐུབ་བལྟས་ནས་ཡག་པོ་བརྩོན་དགོས། རྒྱུ་མཚན་གང་ཡིན་ཞེ་ན། ལྔ་པོ་དེ་དག་ནི་སྟོབས་ཆེན་པོར་གྱུར་པའི་དུས་སུ་སྟོབས་ལྔ་ཞེས་བརྗོད། ཡོན་ཏན་ཆེན་པོར་གྱུར་པའི་དུས་སུ་དབང་པོ་ལྔ་ཞེས་བརྗོད། དེ་ལ་རྣམ་བྱང་གི་དབང་པོ་ལྔ་ཡང་གསུང་གི་ཡོད། དེས་ན་སྐབས་འགར་དབང་པོ་ལྔ་དང་སྐབས་འགར་སྟོབས་ལྔ་ཞེས་དམ་པའི་ཆོས་སྒྲུབ་པའི་རྩེ་མོར་གྱུར་པའང་ལགས་ལ། དེས་ན་དེ་ལ་བརྩོན་འགྲུས་ཡག་པོ་བསྟེན་དགོས་ཞེས་གསུངས་པ་ཡིན་ནོ།།

གཉིས་པ་སྤང་བྱ་གཉེན་པོའི་སྒོ་ནས་རྒྱགས་པ་སེལ་ཚུལ་ནི།​

ན་རྒ་འཆི་སྡུག་བྲལ་དང་དེ་བཞིན་དུ།།

​ལས་ནི་བདག་གིར་བྱས་ལས་མ་འདས་ཞེས།།

དེ་ལྟར་ཡང་དང་ཡང་དུ་སེམས་པ་ནི།།

​དེ་ཡི་གཉེན་པོའི་སྒོ་ནས་རྒྱགས་མི་འགྱུར།། ༤༦

ཞེས་གསུངས་ཏེ། དེ་ནས་ང་རང་དཔེ་ཡག་པོ་ཡིན་བསམ་པའི་ང་རྒྱལ་དང་སེམས་ལ་རྒྱགས་པ་ཞིག་བྱུང་ན་ཡག་པོ་ཡོད་མ་རེད་ལ། དེས་ན་རྒྱགས་པ་འདི་སྤང་དགོས་རེད། རྒྱགས་པ་སྤོང་བྱེད་ཀྱི་གཉེན་པོ་ལ་གང་དགོས་ཤེ་ན། ང་རང་ཚོའི་མི་ཚེའི་ནང་ལ་ན་རྒྱུ་དང་། རྒ་རྒྱུ་དང་། འཆི་རྒྱུ་ཡོད་རེད། སྡུག་པ་དང་བྲལ་བ་ཡོང་གི་རེད། སྡུག་པ་དང་བྲལ་བ་ཞེས་པ་ནི། ང་རང་གི་སྐྱིད་པོ་དང་དགའ་པོ་དང་ཡག་པོ་རྣམས་ཉིན་ཞིག་ལ་མེད་པར་འགྲོ། དེ་འབྲལ་རྒྱུ་ཡོད་པ་དེ་ཡང་ཧ་གོ་དགོས། འོན་ཀྱང་ལས་ནི་བདག་གིར་བྱས་ལས་མ་འདས་པ་ཡིན་ཞེས་རང་གིས་ལས་དགེ་བ་དང་མི་དགེ་བ་གང་བསགས་ན་ཡང་། དེ་རང་གི་སྟེང་དུ་འཕེན་ཡོང་གི་ཡོད་རེད་མ་གཏོགས། ལས་འདི་ཆུད་ཟོད་དུ་འགྲོ་ས་རྩ་ནས་ཡོད་མ་རེད། དེའི་ཕྱིར་ན་ང་རང་གིས་ལས་བཟང་པོ་བསྒྲུབས་ནས་ལས་ངན་པ་སྤང་དགོས།​

རྒྱུ་མཚན་དེའི་ཕྱིར་ན། ན་བ་དང་། རྒ་བ་དང་། འཆི་བ་དང་། སྡུག་པ་དང་བྲལ་བ་དང་། ལས་བདག་གིར་བྱ་བ་བཅས་ལྔ་པོ་རྣམས་དེ་ལྟར་དུ་ཡང་དང་ཡང་དུ་བསམ་བློ་གཏང་། དེ་ལ་བསམ་བློ་བཏང་ན་ཅི་ལ་ཕན་ཞེ་ན། དེ་གཉེན་པོ་སྟོབས་ཆེན་པོ་ཞིག་ཡིན་པའི་ཕྱིར་ན། གཉེན་པོ་དེ་ཡི་སྒོ་ནས་རྒྱགས་མི་འགྱུར་བ་སྟེ། ང་ཤིན་ཏུ་མཁས་པ་ཡིན། ང་དཔེ་ཡག་པོ་ཡིན་བསམ་པའི་ང་རྒྱལ་དང་རྒྱགས་པ་མེད་པར་འགྱུར་གྱི་རེད། དེ་ལ་བརྟེན་ནས་སེམས་རྣལ་དུ་གནས་ཐུབ་པ། སེམས་ཞི་བ་འདུལ་བ་ཡོང་གི་རེད་གསུངས་པ་ཡིན་ནོ།།

གཉིས་པ་དྲན་པ་ཉེར་བཞག་སོགས་ཀྱི་ཤེས་རབ་རྒྱས་པར་བཤད་པ་ལ་གཉིས། སྲིད་ཞིའི་ལེགས་ཚོགས་ཐམས་ཅད་ཀྱི་རྩ་བ་ཤེས་རབ་ཡིན་པར་བསྟན་པ། ཤེས་རབ་དེ་ལྡན་གྱི་ལམ་དངོས་བཤད་པའོ། །​དང་པོ་ལ་གཉིས། མངོན་མཐོ་དང་ངེས་ལེགས་གཉིས་ཀའི་རྩ་བ་འཇིག་རྟེན་པའི་ཡང་དག་པའི་ལྟ་བ། ངེས་ལེགས་ཀྱི་རྩ་བ་འཇིག་རྟེན་ལས་ཡང་དག་པར་འདས་པའི་ལྟ་བའོ། །​དང་པོ་ནི།​

གལ་ཏེ་མཐོ་རིས་ཐར་པ་མངོན་བཞེད་ན།།

​ཡང་དག་ལྟ་ལ་གོམས་པ་ཉིད་དུ་མཛོད།།

གང་ཟག་ལོག་པར་ལྟ་བས་ལེགས་སྤྱད་ཀྱང་།།

​ཐམས་ཅད་རྣམ་པར་སྨིན་པ་མི་བཟད་ལྡན།། ༤༧

ཞེས་གསུངས་ཏེ། ལས་འབྲས་ལ་ཡིད་ཆེས་པའི་ལྟ་བ་དེ་ཡང་དག་པའི་ཤེས་རབ་ཡིན་པའི་ཕྱིར་ན་ལས་འབྲས་ལ་ཡིད་ཆེས་པའི་ལྟ་བ་དགོས་གསུངས་པ་རེད། ང་རང་ཚོས་གནས་སྐབས་མཐོ་རིས་ལྷ་དང་མིའི་ལུས་རྟེན་དང་། མཐར་ཐུག་ཐར་པ་འཐོབ་དགོས། གལ་ཏེ་ང་མཐོ་རིས་འཐོབ་དགོས་ཀྱི་འདུག །​ཐར་པ་འཐོབ་དགོས་ཀྱི་འདུག་ཅེས་སེམས་ལ་མངོན་པར་བཞེད་པ་སྟེ་སེམས་ལ་དེ་ལྟ་བུའི་མོས་པ་དང་སྤྲོ་བ་ཡོད་ན། མཐོ་རིས་དང་ཐར་པ་འཐོབ་བྱེད་ཀྱི་རྒྱུ་ཡང་དག་པའི་ལྟ་བ་ལ་གོམས་དགོས།​

ཡང་དག་པའི་ལྟ་བ་ཞེས་པ་ནི། དགེ་བ་བྱས་ན་འབྲས་བུ་བདེ་བ་འབྱུང་གི་ཡོད་པ་དང་། སྡིག་པ་མི་དགེ་བ་བྱས་ན་འབྲས་བུ་སྡུག་བསྔལ་འབྱུང་གི་ཡོད་པ་སྟེ་ལས་འབྲས་ལ་ཡིད་ཆེས་པ་ལ་གསུང་གི་ཡོད། དེས་ན་ཡང་དག་པའི་ལྟ་བ་ལ་གོམས་པ་ཉིད་དུ་མཛོད། ཅེས་དེ་གོམས་དགོས་གསུངས་པ་རེད། དེ་གོམས་དགོས་པའི་རྒྱུ་མཚན་གང་འདྲ་རེད་ཅེ་ན། གང་ཟག་ལོག་པར་ལྟ་བ་གང་ཞིག་ལས་རྒྱུ་འབྲས་ལ་ཡིད་ཆེས་མེད། དཀོན་མཆོག་གསུམ་ལ་དད་པ་མེད། ལོག་པར་ལྟ་བའི་ལོག་ལྟ་ཅན་ཞིག་ཡིན་ན། ཁོ་རང་གིས་ལུས་ངག་གི་སྤྱོད་ལམ་ལེགས་པར་སྤྱད་པ་སྟེ་ཡག་པོ་ཞིག་བྱས་ན་ཡང་། ལོག་ལྟའི་དབང་གིས་ལས་ཀྱི་འབྲས་བུ་ཐམས་ཅད་ཡག་པོ་མི་ཡོང་། རྣམ་པར་སྨིན་པ་སྡུག་བསྔལ་མི་བཟད་པ་དང་ལྡན་པ་ཡོང་གི་རེད་གསུངས་པ་ཡིན་ནོ།།

གཉིས་པ་ངེས་ལེགས་ཀྱི་རྩ་བ་འཇིག་རྟེན་ལས་ཡང་དག་པར་འདས་པའི་ལྟ་བ་ནི།​

མི་ནི་ཡང་དག་ཉིད་དུ་མི་བདེ་ཞིང་།།

​མི་རྟག་བདག་མེད་མི་གཙང་རིག་པར་བགྱི།།

དྲན་པ་ཉེ་བར་མ་བཞག་རྣམས་ཀྱིས་ནི།།

​ཕྱིན་ཅི་ལོག་བཞིར་ལྟ་བ་ཕུང་ཁྲོལ་བ།། ༤༨

ཞེས་གསུངས་ཏེ། དེ་ནས་ལམ་དངོས་བཤད་པ་ཡིན་ལ། འོ་ན་མི་ཡི་གནས་སྟངས་འདི་གང་འདྲ་ཡོད་ཅེ་ན། ང་རང་ཚོ་མིའི་ལུས་ནི་ཡང་དག་པ་ཉིད་དུ་མི་བདེ་བ་སྟེ་སྡུག་བསྔལ་བ་ཡིན་པ་དང་། མི་རྟག་པ་ཡིན་པ་དང་། བདག་མེད་པ་ཡིན་པ་དང་། གཙང་བའི་དངོས་པོ་མེད་པ་མི་གཙང་བ་ཡིན་པར་རིག་པར་བགྱི་དགོས། ང་རང་ཚོ་ལ་ཤིན་ཏུ་ཡིད་དུ་འོང་བ་ཆགས་ཤིང་ཞེན་པའི་ཡུལ་གང་ཡང་མེད། དེ་ལྟ་བུ་ཡིན་པ་ཡག་པོ་ཤེས་ནས་སེམས་བརྟན་པོ་བྱས་ནས་རང་གི་དྲན་པ་དེ་ཉེ་བར་གཞག་དགོས། གལ་ཏེ་དྲན་པ་ཉེ་བར་མ་བཞག་ན་དེ་རྣམས་ཀྱིས་སྡུག་བསྔལ་བ་ལ་བདེ་བར་འཛིན། མི་རྟག་པ་ལ་རྟག་པར་འཛིན། བདག་མེད་པ་ལ་བདག་ཏུ་འཛིན། མི་གཙང་བ་ལ་གཙང་བར་འཛིན་ནས་ཕྱིན་ཅི་ལོག་ཏུ་ལྟ་འགྲོ་གི་ཡོད་རེད། ཕྱིན་ཅི་ལོག་བཞིར་ལྟ་བ་ཕུང་ཁྲོལ་བ་ཞེས་དེ་ལ་བརྟེན་ནས་མ་འོངས་པ་ལ་ཕུང་ཁྲོལ་ཏེ་སྐྱོན་ཆེན་པོ་ཡོང་གི་རེད་གསུངས་པ་ཡིན་ནོ།།

གཉིས་པ་ཤེས་རབ་དེ་ལྡན་གྱི་ལམ་དངོས་བཤད་པ་ལ་གཉིས། གཙོ་ཆེ་བ་ལྟ་བ་བྱེ་བྲག་ཏུ་བཤད་པ། ལམ་དངོས་སོ། །​དང་པོ་ལ་གཉིས། གང་ཟག་གི་བདག་མེད་གཏན་ལ་དབབ་པ། བདག་གི་རྟེན་ཕུང་པོ་ལ་དཔྱད་པའོ། །​དང་པོ་ནི།​

གཟུགས་ནི་བདག་མ་ཡིན་ཞེས་གསུངས་ཏེ་བདག།

​གཟུགས་དང་ལྡན་མིན་གཟུགས་ལ་བདག་གནས་མིན།།

བདག་ལ་གཟུགས་མི་གནས་ཏེ་དེ་བཞིན་དུ།།

​ཕུང་པོ་ལྷག་མ་བཞི་ཡང་སྟོང་རྟོགས་བགྱི།། ༤༩

ཞེས་གསུངས་ཏེ། དེ་ནས་ལྟ་བའི་སྐོར་བཤད་པ་ལས། དང་པོ་གང་ཟག་གི་བདག་མེད་པ་བསྟན་པ་རེད།​

ང་རང་ཚོ་ལ་སྤྱིར་བཏང་གི་གཟུགས་ཀྱི་ཕུང་པོ། ཚོར་བའི་ཕུང་པོ། འདུ་ཤེས་ཀྱི་ཕུང་པོ། འདུ་བྱེད་ཀྱི་ཕུང་པོ། རྣམ་པར་ཤེས་པའི་ཕུང་པོ་དང་ལྔ་ཡོད། དེ་ཡི་ནང་ནས་དང་པོ་གཟུགས་ཀྱི་ཕུང་པོ་ལ་བདག་མེད་པའི་ཚུལ་འདི་གསུངས་པ་རེད། གཟུགས་ནི་བདག་མ་ཡིན་ཞེས་པ་ནི་གཟུགས་འདི་བདག་མ་རེད། ངའོ་སྙམ་དུ་འཛིན་པའི་བདག་དེ་དང་། གཟུགས་གཉིས་སོ་སོ་རེད། དེ་ཡང་། བསྟན་བཅོས་གཞན་དག་གི་ནང་དུ་ཤིང་རྟ་ལ་དཔེ་བཞག་ནས་བསྟན་ཡོད།​

དཔེར་ན་ཤིང་རྟའི་འཁོར་ལོ་ལ་སོགས་པ་དེའི་ཆ་ཤས་རྣམས་ཤིང་རྟ་མ་རེད། ཤིང་རྟའི་ཆ་ཤས་རྣམས་སོ་སོ་སོ་སོར་ཡོད་རེད། དཔེ་དེ་བཞིན་དུ་གཟུགས་བདག་མ་ཡིན་ཞེས་གསུངས་པ་རེད། དེ་ནས་བདག་ལ་གཟུགས་དང་ལྡན་པ་མ་ཡིན་ཞེས་པ་ནི། འོ་ན་འཁོར་ལོ་ལ་སོགས་པ་ཤིང་རྟ་མ་ཡིན་ན་ཤིང་རྟའི་སྟེང་དུ་འཁོར་ལོ་ལ་སོགས་པ་ཤིང་རྟའི་ཡན་ལག་རྣམས་ལྡན་ཡོད་དམ་ཞེ་ན། དེའི་སྟེང་ན་ཡང་ཤིང་རྟའི་འཁོར་ལོ་སོགས་ཕར་གཞག་རྒྱུ་ཡོད་པ་ཤིང་རྟ་ལས་གཞན་ཞིག་མི་ལྡན། དཔེ་དེ་བཞིན་དུ་བདག་ལ་གཟུགས་དང་ལྡན་པ་ཡང་མ་ཡིན་ནོ། །​དེ་ནས་གཟུགས་ལ་བདག་གནས་པ་མ་ཡིན་ཞེས་པ་ནི། འོ་ན་གཟུགས་ཀྱི་སྟེང་དུ་བདག་གནས་ཡོད་དམ་ཞེ་ན། དཔེར་ན་ཤིང་རྟ་འདི་ཤིང་རྟའི་ཡན་ལག་འཁོར་ལོ་ལ་སོགས་པའི་སྟེང་དུ་ཡོད་མ་རེད། དེ་བཞིན་དུ་གཟུགས་ལ་བདག་གནས་ཡོད་མ་རེད། ཡང་བདག་ལ་གཟུགས་ཡོད་རེད་དམ་ཞེ་ན། བདག་ལ་ཡང་གཟུགས་མི་གནས་པ་སྟེ་ཡོད་མ་རེད། དཔེར་ན་ཤིང་རྟའི་སྟེང་དུ་ཤིང་རྟ་ལས་གཞན་པའི་འཁོར་ལོ་ལ་སོགས་པ་མི་གནས་པ་བཞིན་ནོ།།​

མདོར་ན་ཤིང་རྟ་ཟེར་བ་དེ་བརྟག་ཅིང་དཔྱད་ན་དངོས་སུ་གྲུབ་ཡོད་མ་རེད། དཔེ་དེ་བཞིན་དུ་བདག་དེ་ཡང་ཡོད་མ་རེད། གཟུགས་ལ་དཔྱད་པ་དེ་བཞིན་དུ་ཕུང་པོ་ལྷག་མ་བཞི་སྟེ། ཚོར་བ། འདུ་ཤེས། འདུ་བྱེད། རྣམ་ཤེས་ཀྱི་ཕུང་པོ་བཅས་དེ་དག་ཀྱང་བདག་མིན་པ་སྟོང་པ་ཡིན་པར་རྟོགས་པར་བགྱི་དགོས་གསུངས་པ་ཡིན་ནོ།།

གཉིས་པ་བདག་གི་རྟེན་ཕུང་པོ་ལ་དཔྱད་པ་ནི།​

ཕུང་པོ་འདོད་རྒྱལ་ལས་མིན་དུས་ལས་མིན།།

​རང་བཞིན་ལས་མིན་ངོ་བོ་ཉིད་ལས་མིན།།

དབང་ཕྱུག་ལས་མིན་རྒྱུ་མེད་ཅན་མིན་ཏེ།།

​མི་ཤེས་ལས་དང་སྲེད་ལས་བྱུང་རིག་མཛོད།། ༥༠

ཅེས་གསུངས་ཏེ། དེའི་རྗེས་སུ་བདག་གི་རྟེན་ཕུང་པོ་འདི་སྟོང་པ་ཡིན་པར་གསུངས་པ་རེད། འོ་ན་བདག་གི་གཞི་ཕུང་པོ་དེ་ཡོད་དམ་ཞེ་ན། ཡོད་མ་རེད། དེ་ཡང་འདོད་རྒྱལ་ལས་མིན་ཞེས་པ་ནི། ཕུང་པོ་དེ་སྐབས་འགར་བདག་ལས་སྐྱེས། སྐབས་འགར་གཞན་ལས་སྐྱེས། སྐབས་འགར་རྒྱུ་མེད་པ། སྐབས་འགར་རྒྱུ་ཡོད་པ་སོགས་གང་འདོད་དུ་བྱུང་བ་མིན། ཡང་ཕུང་པོ་དེ་འདས་མ་འོངས་ད་ལྟ་དུས་གསུམ་ལས་བྱུང་བ་ཡིན་ནམ་ཞེ་ན། དེ་ཡང་མ་ཡིན་ཏེ། འདས་པ་ནི་ཞིག་ཚར། མ་འོངས་པ་ནི་ད་ལྟ་མེད། ད་ལྟ་བ་ནི་འདས་པ་ལ་འགྱུར་འགྲོ་གི་ཡོད་རེད། དེས་ན་དུས་ལས་བྱུང་བ་ཡང་མ་ཡིན་ནོ། །​དེ་བཞིན་དུ་རང་བཞིན་གྱིས་ཡོད་དམ་ཞེ་ན་ཡོད་པ་མིན་ལ། ངོ་བོ་ཉིད་ལས་བྱུང་བ་ཡང་མ་ཡིན་ནོ། །​དེ་བཞིན་དུ་དབང་ཕྱུག་གིས་ཀྱང་བྱས་པ་མིན། རྒྱུ་མེད་པར་སྐྱེ་བ་ཡང་མ་ཡིན་ནོ། །​འོ་ན་ཕུང་པོ་དེ་དག་རྒྱུ་ཅི་ལས་བྱུང་བ་ཡིན་ཞེ་ན། མ་རིག་པ་དང་གཅིག །​ལས་དང་གཉིས། །​སྲེད་པ་དང་གསུམ་ལས་བྱུང་བ་ཡིན་པར་རིག་པར་མཛོད་ཅེས་དེ་ལྟ་བུ་ཡིན་པ་མཁྱེན་དགོས་ཞེས་གསུངས་པ་ཡིན་ནོ།།

གཉིས་པ་ལམ་དངོས་ལ་གསུམ། ལམ་གྱི་མི་མཐུན་ཕྱོགས་ཀུན་སྦྱོར་གསུམ་བཤད་པ། མཐུན་རྐྱེན་བརྩོན་འགྲུས། ལམ་གྱི་ངོ་བོ་ལ་བསླབ་པའོ། །​དང་པོ་ནི།​

ཚུལ་ཁྲིམས་བརྟུལ་ཞུགས་མཆོག་འཛིན་རང་ལུས་ལ།།

​ཕྱིན་ཅི་ལོག་པར་ལྟ་དང་ཐེ་ཚོམ་སྟེ།།

ཀུན་ཏུ་སྦྱོར་བ་འདི་གསུམ་ཐར་པ་ཡི།།

​གྲོང་ཁྱེར་སྒོ་འགེགས་ལགས་པར་མཁྱེན་པར་མཛོད།། ༥༡

ཅེས་གསུངས་ཏེ། ལམ་ཡང་དག་པ་རྒྱུད་ལ་སྐྱེ་བ་ལ་བར་ཆད་བྱེད་མཁན་གྱི་རྣམ་རྟོག་ངན་པ་གཙོ་བོ་གསུམ་ཡོད་རེད། རྣམ་རྟོག་ངན་པ་གསུམ་པོ་གང་ཡིན་ཞེ་ན། ཚུལ་ཁྲིམས་བརྟུལ་ཞུགས་མཆོག་འཛིན་དང་། འཇིག་ལྟ་དང་། ཐེ་ཚོམ་མོ། །​དང་པོ་ཚུལ་ཁྲིམས་བརྟུལ་ཞུགས་མཆོག་འཛིན་ཞེས་པ་ནི། ཚུལ་ཁྲིམས་ཡག་པོ་མ་ཡིན་པ་ལ་ཚུལ་ཁྲིམས་ཡག་པོ་ཡིན་བསམས་ནས་མཆོག་ཏུ་འཛིན་པ། བརྟུལ་ཞུགས་ཡག་པོ་མ་ཡིན་པ་ལ་བརྟུལ་ཞུགས་ཡག་པོ་ཡིན་བསམས་ནས་མཆོག་ཏུ་འཛིན་པ་ལ་གོ་གི་ཡོད། གཉིས་པ་རང་གི་ལུས་ལ་ཕྱིན་ཅི་ལོག་ཏུ་ལྟ་བ་ཞེས་པ་ནི། རང་གི་ལུས་འདི་སྡུག་བསྔལ་བ་དང་། མི་གཙང་བ་དང་། མི་རྟག་པ་དང་། བདག་མེད་པ་ཡིན་པ་ལ་དེ་ལྟ་བུ་མ་ཡིན་པར་ཕྱིན་ཅི་ལོག་ཏུ་བདག་ཡོད་པར་ལྟ་བའོ། །​གསུམ་པ་ཐེ་ཚོམ་ནི། དམ་པའི་ཆོས་ནས་གསུངས་པའི་ལམ་དང་འབྲས་བུ་ལ་ཡིད་གཉིས་དང་ཐེ་ཚོམ་ཟ་བའོ། །​གསུམ་པོ་དེ་དག་ལ་ཀུན་ཏུ་སྦྱོར་བ་གསུམ་ཟེར། ཀུན་ཏུ་སྦྱོར་བ་ཞེས་པའི་དོན་གང་ཡིན་ཞེ་ན། འཁོར་བ་ལ་དུས་ཀུན་ཏུ་སྦྱོར་བར་བྱེད་པའི་རྣམ་རྟོག་ངན་པ་ཞིག་ལ་གོ་གི་ཡོད། འདི་གསུམ་རྩ་ནས་ཡོད་ཉན་གྱི་མ་རེད། ངེས་པར་དུ་སྤང་དགོས།​

སྤང་དགོས་པའི་རྒྱུ་མཚན་ཅི་ཡིན་ཞེ་ན། ང་རང་ཚོ་ཐར་པའི་གོ་འཕང་འཐོབ་དགོས། ཐར་པ་དེ་གྲོང་ཁྱེར་ལྟ་བུ་ཞིག་ཡིན་པས་ན། ཐར་པའི་གྲོང་ཁྱེར་ནང་དུ་ཡར་འགྲོ་དགོས་རེད། ཐར་པའི་གྲོང་ཁྱེར་ལ་འགྲོ་བའི་དུས་སུ་སྒོ་འགེགས་པར་བྱེད་མཁན་གྱི་སྒོ་སྲུང་འདྲ་པོ་ཞིག་ཡོད་རེད། སྒོ་སྲུང་དེ་སུ་རེད་ཅེ་ན། ཚུལ་ཁྲིམས་བརྟུལ་ཞུགས་མཆོག་འཛིན་དང་། རང་གི་ལུས་ལ་ཕྱིན་ཅི་ལོག་ཏུ་ལྟ་བའི་འཇིག་ལྟ་དང་། ཐེ་ཚོམ་སྟེ་ཀུན་སྦྱོར་གསུམ་པོ་འདི་ཐར་པའི་སྒོ་འགོག་མཁན་ཡིན་པ་མཁྱེན་པར་མཛོད། དེས་ན་ཀུན་སྦྱོར་གསུམ་པོ་འདི་ཐར་པ་ཐོབ་པའི་བགེགས་མི་མཐུན་པའི་རྐྱེན་གཙོ་བོ་ཡིན་པས་སྤང་དགོས་གསུངས་པ་ཡིན་ནོ།།

གཉིས་པ་མཐུན་རྐྱེན་བརྩོན་འགྲུས་ནི།​

ཐར་པ་བདག་ལ་རག་ལས་འདི་ལ་ནི།།

​གཞན་གྱིས་གྲོགས་བགྱིར་ཅི་ཡང་མ་མཆིས་པས།།

ཐོས་དང་ཚུལ་ཁྲིམས་བསམ་གཏན་ལྡན་པ་ཡིས།།

​བདེན་པ་རྣམ་པ་བཞི་ལ་འབད་པར་མཛོད།། ༥༢

ཅེས་གསུངས་ཏེ། དེ་ནས་ཐར་པ་སྒྲུབ་པ་ལ་མཐུན་རྐྱེན་གང་འདྲ་དགོས་ཤེ་ན། ཐར་པ་ཨེ་ཐོབ་མི་ཐོབ་དེ་གཙོ་བོ་རང་ལ་རག་ལས་ཀྱི་ཡོད་རེད་མ་གཏོགས། འདི་ལ་གཞན་གྱིས་གྲོགས་བྱེད་ཡག་གང་ཡང་ཡོད་མ་རེད། སོ་སོས་ཐར་པ་མ་བསྒྲུབས་ན་གཞན་གྱིས་ཡར་ཐར་པ་ལ་གཞག་ཐུབ་ཀྱི་ཡོད་མ་རེད། རང་གིས་ཐར་པ་བསྒྲུབས་ན་གཞན་གྱིས་བཀག་ཀྱང་ཐུབ་ཀྱི་མ་རེད། དེས་ན་དང་པོར་དམ་པའི་ཆོས་ལ་ཐོས་པ་བྱས། དམ་པའི་ཆོས་ཐོས་པ་བཞིན་དུ་ཚུལ་ཁྲིམས་བསྲུངས། ཚུལ་ཁྲིམས་བསྲུངས་ནས་བསམ་གཏན་བསྒོམས། དེ་ལྟ་བུའི་མཐུན་པའི་རྐྱེན་རྣམ་པ་གསུམ་ཡག་པོ་བསྟེན་དགོས། དེ་གསུམ་དང་ལྡན་པས་བདེན་པ་བཞི་ལ་བསམ་བློ་བཏང་། བདེན་པ་བཞི་བསྒོམས། བདེན་པ་བཞི་ཤེས་པར་བྱས་ནས་བདེན་པ་རྣམ་པ་བཞིའི་དོན་ལ་འབད་པར་མཛོད་ཅེས་གསུངས་པ་ཡིན་ནོ།།

གསུམ་པ་ལམ་གྱི་ངོ་བོ་ལ་བསླབ་པ་ལ་གཉིས། བསླབ་གསུམ་སྤྱིར་བཤད་པ། ཤེས་རབ་ཀྱི་བསླབ་པ་བྱེ་བྲག་ཏུ་བཤད་པའོ། །​དང་པོ་ནི།​

ལྷག་པའི་ཚུལ་ཁྲིམས་ལྷག་པའི་ཤེས་རབ་དང་།།

​ལྷག་པའི་སེམས་ལ་རྟག་ཏུ་བསླབ་པར་བགྱི།།

བསླབ་པ་བརྒྱ་རྩ་ལྔ་བཅུ་ལྷག་ཅིག་ནི།།

​གསུམ་པོ་འདི་ནང་ཡང་དག་འདུ་བར་འགྱུར།། ༥༣

ཞེས་གསུངས་ཏེ། འདིས་བསླབ་པ་གསུམ་བསྟན་པ་རེད། ཐར་པ་འཐོབ་པའི་ཆེད་དུ་གང་ལ་བརྩོན་དགོས་ཤེ་ན། ལམ་ལྷག་པའི་བསླབ་པ་གསུམ་ལ་བརྩོན་དགོས། ལྷག་པ་ཞེས་པ་ནི་ཤིན་ཏུ་ཁྱད་པར་དུ་འཕགས་པའི་ལམ་གསུང་གི་ཡོད་རེད། འོ་ན་ལམ་ལྷག་པའི་བསླབ་པ་གསུམ་གང་ཡིན་ཞེ་ན། ལྷག་པའི་ཚུལ་ཁྲིམས་ཀྱི་བསླབ་པ། ལྷག་པའི་ཤེས་རབ་ཀྱི་བསླབ་པ། ལྷག་པའི་སེམས་སམ་ཏིང་ངེ་འཛིན་གྱི་བསླབ་པའོ། །​དེས་ན་ལྷག་པའི་བསླབ་པ་འདི་གསུམ་ལ་རྟག་ཏུ་བསླབ་པར་བགྱི་ཞེས་དུས་རྒྱུན་དུ་བརྩོན་དགོས། འདི་གསུམ་ལ་བརྩོན་ཐུབ་ན་བསླབ་པ་ཐམས་ཅད་འདི་ཡི་ནང་དུ་འདུས་ཡོད་རེད། དགེ་ཚུལ་སློང་གི་སྡོམ་པའི་དབང་དུ་བྱས་ན་བསླབ་པ་བརྒྱ་དང་ལྔ་བཅུ་ལྷག་ཅིག་སྟེ། འདུལ་ཁྲིམས་ཉིས་བརྒྱ་ལྔ་བཅུ་རྩ་གསུམ་ཞེས་པ་ལྟ་བུ་ཡོད་རེད། ཡིན་ན་ཡང་དོན་ངོ་མ་བརྩིས་ན་འདི་གསུམ་གྱི་ནང་ལ་མ་འདུས་པ་ཡོད་མ་རེད་གསུངས་པ་ཡིན་ནོ།།

གཉིས་པ་ཤེས་རབ་ཀྱི་བསླབ་པ་བྱེ་བྲག་ཏུ་བཤད་པ་ལ་གཉིས། ཀུན་ནས་ཉོན་མོངས་ཕྱོགས་ལ་ངེས་པར་འབྱུང་བའི་ཚུལ་ལ་གདམས་པ། རྣམ་བྱང་ཕྱོགས་ལ་ལེགས་པར་འཇུག་པའི་ཚུལ་ལ་གདམས་པའོ། །​དང་པོ་ལ་གཉིས། ཚེ་འདི་ལ་བློ་ལྡོག་པའི་ཐབས། འཁོར་བ་མཐའ་དག་ལས་བློ་ལྡོག་པའི་ཐབས་སོ། །​དང་པོ་ལ་གཉིས། མདོར་བསྟན་པ། རྒྱས་པར་བཤད་པའོ། །​དང་པོ་ནི།​

དབང་ཕྱུག་ལུས་གཏོགས་དྲན་པ་བདེ་གཤེགས་ཀྱིས།།

​བགྲོད་པ་གཅིག་པའི་ལམ་དུ་ཉེ་བར་བསྟན།།

དེ་ནི་བསྒྲིམས་ནས་མངོན་པར་བསྲུང་བགྱི་སྟེ།།

​དྲན་པ་ཉམས་པས་ཆོས་ཀུན་འཇིག་པར་འགྱུར།། ༥༤

ཞེས་གསུངས་ཏེ། གོང་དུ་བསླབ་པ་གསུམ་སྤྱིར་བསྟན་ནས། དེའི་རྗེས་སུ་ལྷག་པ་ཤེས་རབ་ཀྱི་བསླབ་པ་གཙོ་བོར་གསུངས་པ་ཡིན་ལ། དེ་ཡང་། དབང་ཕྱུག་ཅེས་རྒྱལ་པོ་བདེ་སྤྱོད་བཟང་པོ་ལ་བོས་པ་རེད། ལུས་སུ་གཏོགས་པའི་དྲན་པ་ཞེས་བྱ་བ། ལུས་འདི་མི་གཙང་བ་དང་མི་རྟག་པ་ཡིན་པར་ཤེས་པའི་དྲན་པ་འདི་ནི། བདེ་བར་གཤེགས་པ་རྫོགས་པའི་སངས་རྒྱས་བཅོམ་ལྡན་འདས་ཀྱིས་བགྲོད་པ་གཅིག་པའི་ལམ་དུ་ཉེ་བར་བསྟན་པ་སྟེ། དངོས་སུ་ཐར་པའི་ལམ་དུ་འགྲོ་མཁན་ཐམས་ཅད་ལམ་འདི་ལ་ཞུགས་ནས་འགྲོ་དགོས་པ་ཡིན་པས་འགྲོ་སའི་ལམ་གཅིག་པུ་ཡིན་པ་གསུངས་པ་རེད། དེའི་ཕྱིར་ན་ལམ་འདི་སེམས་ཀྱི་སྟེང་དུ་ཡག་པོ་ཡོད་དགོས། དེ་ལྟ་བུ་ལུས་སུ་གཏོགས་པའི་དྲན་པ་དེ་ནི་སེམས་ཡག་པོ་བསྒྲིམས་པ་སྟེ། གང་གཟབ་གཟབ་བྱས་ནས་མངོན་པར་བསྲུང་བར་བགྱི་དགོས། དྲན་པ་ཉམས་པས་ཆོས་ཀུན་འཇིག་པར་འགྱུར་ཞེས་དྲན་པ་འདི་ཡག་པོ་མེད་ན་དམ་པའི་ཆོས་དེ་ཙམ་ཡག་པོ་ཡོང་གི་མ་རེད་གསུངས་པ་ཡིན་ནོ།།

གཉིས་པ་རྒྱས་བཤད་ལ་གཉིས། ཚེ་མི་རྟག་པ་ལ་བསམ་པ་དང་། དལ་འབྱོར་རྙེད་དཀའ་ལ་བསམ་པའོ། །​དང་པོ་ལ་བཞི། ནམ་འཆི་ཆ་མེད་ལ་བསམ་སྟེ་མི་རྟག་པ་བསྒོམ་པ། འཆི་བར་ངེས་པ་ལ་བསམ་སྟེ་མི་རྟག་པ་བསྒོམ་པ། རྣམ་པ་གཞན་ལ་བསམ་སྟེ་མི་རྟག་པ་བསྒོམ་ཚུལ། དེ་དག་གི་མཇུག་བསྡུ་བའོ། །དང་པོ་ནམ་འཆི་ཆ་མེད་ལ་བསམ་སྟེ་མི་རྟག་པ་བསྒོམ་པ་ནི།​

ཚེ་ནི་གནོད་མང་རླུང་གིས་བཏབ་པ་ཡི།།

​ཆུ་ཡི་ཆུ་བུར་བས་ཀྱང་མི་རྟག་ན།།

དབུགས་རྔུབ་དབུགས་འབྱུང་གཉིད་ཀྱིས་ལོག་པ་ལས།།

​སད་ཁོམ་གང་ལགས་དེ་ནི་ངོ་མཚར་ཆེ།། ༥༥

ཞེས་གསུངས་ཏེ། ང་རང་ཚོའི་མི་ཚེ་འདི་ལ་རྟག་པ་བརྟན་པོ་གང་ཡང་མེད། གནོད་པ་མང་པོ་ཡོད་རེད། གནོད་པ་མང་པོ་ཡོད་པ་འདི་དཔེར་ན་རླུང་གིས་བཏབ་པའི་ཆུའི་ཆུ་བུར་ནང་བཞིན་རེད། ཆུའི་ཆུ་བུར་དེ་ད་ལྟ་ཡོད་ན་ཡང་རླུང་བརྒྱབ་འོང་ན་ད་ལྟ་རང་ཤི་འགྲོ། དཔེ་དེ་བཞིན་དུ་མི་ཚེ་འདི་ཡང་མི་རྟག་པ་རེད། དེས་ན་ད་ལྟ་ང་རང་ཚོ་ལམ་སང་ཤི་མ་འགྲོ་བ་དེ་ཤིན་ཏུ་ངོ་མཚར་ཆེན་པོ་རེད། དང་པོ་དབུགས་ནང་དུ་བརྔུབས་ནས་དབུགས་ཕྱིར་འབྱུང་བའམ་གཏང་རྒྱུ་ཡོད་པ་དང་། དེ་བཞིན་དུ་གཉིད་ཀྱིས་ལོག་ནས་སང་ཉིན་གཉིད་སད་ཁོམ་པ་སྟེ། དེའི་བར་དུ་མ་ཤི་བ་གང་ལགས་པ་དེ་ངོ་མཚར་ཆེན་པོ་རེད། མདོར་ན་དེ་འདྲའི་ཚེ་རིང་པོ་བསྡད་རྒྱུ་ཡོད་པ་དེ་ངོ་མཚར་ཆེན་པོ་ཡིན་པས་ཆོས་བྱེད་དགོས་གསུངས་པ་ཡིན་ནོ།།

གཉིས་པ་འཆི་བར་ངེས་པ་ལ་བསམ་སྟེ་མི་རྟག་པ་བསྒོམ་པ་ནི།​

ལུས་མཐའ་ཐལ་བ་མཐར་སྐམ་མཐར་འདྲུལ་ཞིང་།།

​ཐ་མར་མི་གཙང་སྙིང་པོ་མ་མཆིས་པར།།

རྣམ་པར་འཇིག་དེངས་མྱགས་པར་འགྱུར་བ་སྟེ།།

​སོ་སོར་འགྱེས་ཆོས་ཅན་དུ་མཁྱེན་པར་མཛོད།། ༥༦

ཅེས་གསུངས་ཏེ། ང་རང་ཚོས་དམ་པའི་ཆོས་བསྒྲུབ་དགོས། དམ་པའི་ཆོས་མ་བསྒྲུབས་པར་ལུས་ལ་ཆགས་ཞེན་བྱས་ནས་བསྡད་ཉན་གྱི་མ་རེད། རྒྱུ་མཚན་གང་ཡིན་ཞེ་ན། རྗེས་མ་ང་རང་ཤི་ནས་ལུས་འདི་མཐའ་མ་ཡང་ན་ནི་ཐལ་བ་ལ་འགྱུར་འགྲོ་གི་རེད། ཡང་ན་ནི་མཐར་སྐམ་པོ་ལ་འགྱུར་འགྲོ་གི་རེད། ཡང་ན་ནི་མཐར་འདྲུལ་བ་སྟེ་རུལ་འགྲོ་གི་རེད། དེས་ན་དངོས་གནས་ཐ་མར་ལུས་འདི་ལ་སྙིང་པོ་རྩ་ནས་ཡོད་མ་རེད། མི་གཙང་བ་རེད། རྣམ་པར་འཇིག་ཅིང་རྡུལ་ཕྲན་དུ་དེངས་འགྲོ། ཡང་ན་མྱགས་པར་འགྱུར་བ་སྟེ་རུལ་འགྲོ་གི་ཡོད། ད་ལྟ་ང་རང་ཚོ་ལ་རྐང་པ་ལག་པ་མགོ་ལ་སོགས་པ་མཉམ་དུ་ཡོད་རེད། ཡིན་ན་ཡང་རྗེས་མ་སོ་སོར་འགྱེས་ཏེ། ལག་པ་ལག་པ། རྐང་པ་རྐང་པ། ལྤགས་པ་ལྤགས་པ། སོ་སོ་སོ་སོར་དུམ་བུ་དུམ་བུ་ལ་འགྲོ་བའི་ཆོས་ཅན་དུ་མཁྱེན་པར་མཛོད། དེའི་ཕྱིར་ན་ལུས་འདི་ལ་ཆགས་ཞེན་བྱེད་རྒྱུ་ཡོད་མ་རེད། དེས་ན་ལུས་འདི་དེ་ལྟ་བུ་མི་རྟག་པ་ཡིན་པར་ངེས་པ་ལ་བསམས་ནས། ལུས་འདི་ལ་དམ་པའི་ཆོས་ཡང་དག་པ་ཞིག་བསྒྲུབ་ཐུབ་ན་ཡག་པོ་རེད་གསུངས་པ་ཡིན་ནོ།།

གསུམ་པ་རྣམ་པ་གཞན་ལ་བསམ་སྟེ་མི་རྟག་པ་སྒོམ་ཚུལ་ནི།​

ས་དང་ལྷུན་པོ་རྒྱ་མཚོ་ཉི་མ་བདུན།།

​འབར་བས་བསྲེགས་པའི་ལུས་ཅན་འདི་དག་ཀྱང་།།

ཐལ་བ་ཡང་ནི་ལུས་པར་མི་འགྱུར་ན།།

​ཤིན་ཏུ་ཉམ་ཆུང་མི་ལྟ་སྨོས་ཅི་འཚལ།། ༥༧

ཞེས་གསུངས་ཏེ། དེ་བཞིན་དུ་ཐམས་ཅད་མི་རྟག་པ་ཡིན་པར་བསྟན་པ་རེད། ང་རང་ཚོའི་ས་གཞི་དེ་ཤིན་ཏུ་རྒྱ་ཆེན་པོ་ཡོད་རེད། ས་གཞི་འདིའི་དབུས་སུ་ལྷུན་པོ་སྟེ། རིའི་རྒྱལ་པོ་རི་བོ་མཆོག་རབ་ཡོད། དེའི་མཐའ་བསྐོར་དུ་རོལ་པའི་མཚོ་བདུན། དེ་ནས་རྒྱ་མཚོ་ཆེན་པོ། གླིང་བཞི། གླིང་ཕྲན་བརྒྱད་ཡོད་རེད། འོན་ཀྱང་བསྐལ་པའི་ཐ་མ་ཉི་མ་བདུན་ཤར་བ་ན་ས་ཆ་ཤིན་ཏུ་རྒྱ་ཆེན་པོ་དང་རི་ཆེན་པོ་དེ་དག་ཀྱང་མེ་འབར་བས་བསྲེག་འགྲོ། འབར་བས་བསྲེགས་པའི་ལུས་ཅན་དངོས་པོ་འདི་དག་ཀྱང་རྗེས་མ་ཐལ་བ་ཙམ་ཡང་ལུས་པར་མི་འགྱུར་བར་མེད་པར་ཆགས་འགྲོ་གི་ཡོད་ན། ཤིན་ཏུ་ཉམ་ཆུང་བ་མི་ཟེར་བ་དེ་སྟོབས་དང་ནུས་པ་ཆུང་ཆུང་ཞིག་ཡིན་པའི་ཕྱིར་ན་མི་རྟག་པ་ཡིན་པ་སྨོས་ཅི་འཚལ་ཞེས་མེད་པར་འགྱུར་འགྲོ་གི་ཡོད་པ་བཤད་མ་དགོས་པ་རེད་གསུངས་པའོ།།

བཞི་པ་དེ་དག་གི་མཇུག་བསྡུ་བ་ནི།​

དེ་ལྟར་འདི་ཀུན་མི་རྟག་བདག་མེད་དེ།།

​སྐྱབས་མེད་མགོན་མེད་གནས་མེད་དེ་སླད་དུ།།

འཁོར་བ་ཆུ་ཤིང་སྙིང་པོ་མེད་པ་ལས།།

​མི་མཆོག་ཁྱོད་ཀྱིས་ཐུགས་ནི་དབྱུང་བར་མཛོད།། ༥༨

ཅེས་གསུངས་ཏེ། དེ་ལྟར་ཡིན་པའི་རྒྱུ་མཚན་དེའི་ཕྱིར་ན་ཕྱི་ནང་གི་དངོས་པོ་ཐམས་ཅད་མི་རྟག་པ་ཡིན་པ། བདག་མེད་པ་ཡིན་པ། སྐྱབས་མེད་པ་ཡིན་པ། མགོན་མེད་པ་ཡིན་པ། གནས་མེད་པ་ཡིན་པ་རེད། དེའི་སླད་དུ་འཁོར་བ་ཞེས་པ་འདི་དཔེར་ན་ཆུ་ཤིང་ལྟ་བུ་སྙིང་པོ་མེད་པ་རེད། ཆུ་ཤིང་ཞེས་པ་ནི་ངང་ལག་གི་སྡོང་པོ་ལ་གོ། ངང་ལག་གི་སྡོང་པོ་ལ་ལྤགས་པ་གཅིག་བཤུས་གཉིས་བཤུས་བྱས་ནས་རིམ་པར་རྫོགས་འགྲོ་བས་སྙིང་པོ་གང་ཡང་མེད། ཤིང་སྡོང་འདྲ་པོ་གང་ཡང་ཡོད་མ་རེད། རྒྱུ་མཚན་དེའི་ཕྱིར་ན། མི་མཆོག་ཁྱོད་ཀྱིས་ཐུགས་ནི་དབྱུང་བར་མཛོད། །​ཅེས་མིའི་མཆོག་ཏུ་གྱུར་པ་རྒྱལ་པོ་ཆེན་པོ་ཁྱོད་ཀྱིས་དངོས་གནས་འཁོར་བ་འདི་ལ་ཡག་པོ་མི་འདུག །​སྙིང་པོ་མི་འདུག་བསམས་ནས་ཐུགས་དབྱུང་བ་སྟེ་སེམས་ལ་སྐྱོ་ཤས་ཡག་པོ་ཞིག་སྐྱེས་ནས་འཁོར་བ་འདི་ལ་ཆགས་ཞེན་མེད་པ་བྱེད་དགོས་གསུངས་པ་ཡིན་ནོ།།

གཉིས་པ་དལ་འབྱོར་རྙེད་དཀའ་བསམ་པ་ལ་གསུམ། སྤྱིར་མི་ཙམ་དུ་སྐྱེ་བ་དཀོན་ཚུལ། ཁྱད་པར་མཐུན་རྐྱེན་འཁོར་ལོ་བཞི་དང་ལྡན་པའི་རྟེན་བསྟན་པ། འགལ་རྐྱེན་མི་ཁོམ་བརྒྱད་དང་འབྲལ་བའི་ཚུལ་ལ་བསམ་པའོ། །​དང་པོ་ལ་གཉིས། མིར་སྐྱེ་བ་དཀོན་ཚུལ། རྟེན་དེ་ལ་སྡིག་པ་སྤྱོད་པ་སྨད་པར་བསྟན་པའོ། །​དང་པོ་ནི།​

སྤྱིར་དུ་ཤེས་རབ་ཀྱི་ཕ་རོལ་ཏུ་ཕྱིན་པ་བསྟན་པའི་སྔོན་འགྲོ་ལ། མི་རྟག་པ་ལ་བསམ་པ་དང་། དལ་འབྱོར་རྙེད་པར་དཀའ་བ་ལ་བསམ་པ་སྟེ། གཉིས་ཡོད་པའི་ནང་ནས་མི་རྟག་པ་ལ་བསམ་པ་དེ་གོང་དུ་བསྟན་ཟིན་ནས། ད་དལ་འབྱོར་རྙེད་པར་དཀའ་བ་ལ་བསམ་པའི་ཚུལ་བསྟན་གྱི་ཡོད་རེད། དེ་ལས་དང་པོ་སྤྱིར་བཏང་གི་མི་ལུས་ཙམ་རྙེད་དཀའ་བའི་ཚུལ་བསྟན་པ་ནི།​

རྒྱ་མཚོ་གཅིག་གནས་གཉའ་ཤིང་བུ་ག་དང་།།

​རུས་སྦལ་ཕྲད་པ་བས་ཀྱང་དུད་འགྲོ་ལས།།

མི་ཉིད་ཆེས་ཐོབ་དཀའ་བས་མི་དབང་གིས།།

​དམ་ཆོས་སྤྱོད་པས་དེ་འབྲས་མཆིས་པར་མཛོད།། ༥༩

ཅེས་གསུངས་ཏེ། དཔེར་ན་རྒྱ་མཚོ་ཆེན་པོ་གཅིག་གི་ནང་དུ་གནས་པའི་གཉའ་ཤིང་བུ་ག་གཅིག་པ་སྟེ། པང་ལེབ་ལྟ་བུ་ཞིག་ལ་ཨི་ཁུང་གཅིག་ཡོད་པ་ཞིག་ཡོད་རེད། རྒྱ་མཚོ་དེའི་ནང་དུ་རུས་སྦལ་གཅིག་ཡོད་ལ། རུས་སྦལ་དེ་སྐབས་སྐབས་ལ་མགོ་གྱེན་དུ་རེ་རེ་འདེགས་ཀྱི་ཡོད། དེ་ནས་གཉའ་ཤིང་བུ་ག་གཅིག་པ་དེ་ཤར་གྱི་རླུང་གིས་ནུབ་ལ་དེད། ནུབ་ཀྱི་རླུང་གིས་ཤར་ལ་དེད། ལྷོ་ཡི་རླུང་གིས་བྱང་ལ་དེད། བྱང་གི་རླུང་གིས་ནུབ་ལ་དེད་ནས་ས་ཆ་གཅིག་ལ་གནས་ཡོད་མ་རེད། དེ་བཞིན་དུ་རུས་སྦལ་ཡང་རྟག་པར་མགོ་ཡར་འདེགས་ཀྱི་ཡོད་མ་རེད། ཡིན་ན་ཡང་སྐབས་ཤིག་ལ་རུས་སྦལ་གྱི་མགྲིན་པ་དེ་གཉའ་ཤིང་གི་བུ་ག་དང་འཕྲད་སྲིད་ཀྱི་རེད། འོན་ཀྱང་དེ་ཤིན་ཏུ་དཀོན་པ་ཡིན། དཔེ་དེ་བས་ཀྱང་དུད་འགྲོའི་ལུས་ལས་ཐར་ནས་མི་ཉིད་ཀྱི་ལུས་ཐོབ་པ་ནི་ཆེས་ཤིན་ཏུ་རྙེད་པར་དཀའ་བ་ཡིན་པས། མི་ཡི་དབང་པོ་རྒྱལ་པོ་བདེ་སྤྱོད་བཟང་པོ་ཁྱོད་ཀྱིས་ད་ལྟ་ཁྱོད་རང་མི་ལུས་དེ་ཐོབ་ཡོད་རེད། ཐོབ་ཡོད་པ་དེ་འཕྲོ་བརླག་མ་བཏང་བ་བྱས་ནས་དམ་པའི་ཆོས་ལ་སྤྱོད་དེ་མི་ལུས་ཐོབ་པ་དེ་ལ་འབྲས་བུ་མཆིས་པའམ་འབྲས་བུ་ཡོད་པ་ཞིག་མཛོད་གསུངས་པ་ཡིན་ནོ།།

གཉིས་པ་རྟེན་དེ་ལ་སྡིག་པ་སྤྱོད་པ་སྨད་པར་བསྟན་པ་ནི།​

གང་ཞིག་གསེར་སྣོད་རིན་ཆེན་སྤྲས་པ་ཡིས།།

​ངན་སྐྱུགས་འཕྱག་པར་བགྱིད་པ་དེ་བས་ནི།།

གང་ཞིག་མི་རུ་སྐྱེས་ནས་སྡིག་པ་དག།

​བགྱིད་པ་དེ་ནི་ཆེས་རབ་བླུན་པ་ལགས།། ༦༠

ཞེས་གསུངས་ཏེ། དེ་ལྟར་མི་ལུས་ཐོབ་པ་ལ་དོན་ཡོད་པ་ཞིག་བྱེད་དགོས་རེད་མ་གཏོགས། གལ་ཏེ་མ་བྱས་ན་ཤིན་ཏུ་ཐབས་སྐྱོ་བོ་རེད། དེ་ཡང་དཔེར་ན་གསེར་གྱི་སྣོད་རིན་པོ་ཆེའི་ཕྲ་ཡིས་སྤྲས་པའམ་རྒྱན་ཡོད་པ་ཞིག་ཡོད་ན། དེ་ཤིན་ཏུ་རྩ་ཆེན་པོ་དང་རིན་ཐང་ཆེན་པོ་རེད། དེ་ཡག་པོ་བྱས་ནས་བེད་སྤྱོད་བྱེད་དགོས་རེད་མ་གཏོགས། དེ་ཡིས་གསང་སྤྱོད་འདྲ་པོ་གཙང་མ་བྱེད། ངན་སྐྱུགས་ཏེ་སྐྱུགས་པ་ལྟ་བུ་བཙོག་པ་རྣམས་བྱི་དོར་བྱེད་ཆས་དང་འཁྲུད་ཆས་བྱས་ན། དེ་ལྟ་བུའི་མི་དེ་ནི་ཤིན་ཏུ་ལྐུགས་པ་ཞིག་རེད། འོན་ཀྱང་དེ་བས་ཀྱང་ལྐུགས་པ་ཆེ་ཤོས་དེ་གང་ཡིན་ཞེ་ན། གང་ཞིག་ཐོབ་པར་དཀའ་བ་མིའི་ལུས་རྟེན་ཐོབ་ནས་དགོས་རྒྱུའི་དམ་པའི་ཆོས་དགེ་བ་ལ་མི་བརྩོན་པར་སྡིག་པ་དག་བགྱིད་པའམ་བྱེད་པ་དེ་ནི་ཆེས་རབ་ཏུ་བླུན་པ་སྟེ་ཤིན་ཏུ་ལྐུགས་པ་རེད། དེས་ན་མི་ལུས་ཐོབ་ནས་སྡིག་པ་མི་དགེ་བ་བྱེད་ཉན་གྱི་མ་རེད་གསུངས་པ་ཡིན་ནོ།།

གཉིས་པ་ཁྱད་པར་མཐུན་རྐྱེན་འཁོར་ལོ་བཞི་དང་ལྡན་པའི་རྟེན་བསྟན་པ་ལ་གཉིས། མཐུན་རྐྱེན་འཁོར་ལོ་བཞི་སྤྱིར་བསྟན་པ། དགེ་བའི་བཤེས་གཉེན་བྱེ་བྲག་ཏུ་བཤད་པའོ། །​དང་པོ་ནི།​

མཐུན་པར་གྱུར་པའི་ཡུལ་དུ་གནས་པ་དང་།།

​སྐྱེས་བུ་དམ་པ་ལ་ནི་བསྟེན་པ་དང་།།

བདག་ཉིད་ལེགས་སྨོན་སྔོན་ཡང་བསོད་ནམས་བགྱིས།།

​འཁོར་ལོ་ཆེན་པོ་བཞི་ནི་ཁྱོད་ལ་མངའ།། ༦༡

ཞེས་གསུངས་ཏེ། འདི་ཡིས་རྒྱལ་པོ་ཁྱོད་རང་ད་ལྟ་མི་ལུས་ནང་ནས་ཀྱང་མི་ལུས་ཁྱད་པར་ཅན་ཞིག་ཐོབ་ཡོད་པ་ཡིན་གསུངས་པ་རེད། དེ་ཡང་མི་ལུས་བཟང་པོ་དེ་ལ་འཁོར་ལོ་ཆེན་པོ་བཞི་ཡོད། འོ་ན་འཁོར་ལོ་ཆེན་པོ་བཞི་དེ་གང་འདྲ་རེད་ཅེ་ན། དང་པོ་མཐུན་པར་གྱུར་པའི་ཡུལ་དུ་གནས་པ་ནི། དམ་པའི་ཆོས་དང་མཐུན་པ། དམ་པའི་ཆོས་གོ་རྒྱུ་ཡོད་པ། དམ་པའི་ཆོས་ལ་སློབ་སྦྱོང་བྱ་རྒྱུ་ཡོད་པ། དེ་ལྟ་བུའི་ས་ཆ་ཡག་པོ་ཞིག་ལ་གནས་ཡོད་པ། ཆོས་དར་སའི་ལུང་པ་ལ་སྐྱེས་ཡོད་པའི་དོན་དུ་གོ་བ་ཡིན། གཉིས་པ་སྐྱེས་བུ་དམ་པ་ལ་བསྟེན་པ་ནི། མཐུན་པའི་ཡུལ་དེ་རུ་སྐྱེས་པ་ཙམ་དུ་མ་ཟད་སྐྱེས་བུ་དམ་པ་དམ་པའི་ཆོས་ཡག་པོ་སྟོན་མཁན་གྱི་དགེ་བའི་བཤེས་གཉེན་ལ་བསྟེན་པའོ། །གསུམ་པ་བདག་ཉིད་ལེགས་པར་སྨོན་པ་ནི། སོ་སོ་ཡང་དམ་པའི་ཆོས་སྒོ་ལ་ཞུགས་ནས་དམ་པའི་ཆོས་སྒྲུབ་འདོད་ཀྱི་བློ་སྐྱེས་ཡོད་པའོ། །​བཞི་པ་སྔོན་བསོད་ནམས་བགྱིས་ཡོད་པ་ནི། དེ་བཞིན་སྐྱེ་བ་སྔོན་མ་ལ་ཡང་བསོད་ནམས་ཡག་པོ་བསགས་ཡོད་པ་ལ་བརྟེན་ནས་དེ་འདྲ་ཐོབ་པ་རེད། དེ་མ་གཏོགས་སྐྱེ་བ་སྔ་མ་ལ་བསོད་ནམས་ཡག་པོ་བསགས་མེད་ན་ད་ལྟ་དེ་འདྲ་འཐོབ་ཀྱི་མ་རེད། རྒྱུ་མཚན་དེའི་ཕྱིར་ན་དེ་ལྟ་བུའི་འཁོར་ལོ་ཆེན་པོ་བཞི་ནི་རྒྱལ་པོ་ཁྱོད་ལ་མངའ་བ་སྟེ་ཐོབ་ཡོད་རེད། དེའི་ཕྱིར་ན་དལ་འབྱོར་གྱི་མི་ལུས་འདི་འཕྲོ་བརླག་གཏོང་ཉན་གྱི་མ་རེད་གསུངས་པ་ཡིན་ནོ།།

གཉིས་པ་དགེ་བའི་བཤེས་གཉེན་བྱེ་བྲག་ཏུ་བཤད་པ་ནི།​

དགེ་བའི་བཤེས་གཉེན་བསྟེན་པ་ཚངས་པར་སྤྱོད།།

​ཡོངས་སུ་རྫོགས་པར་ཐུབ་པས་གསུངས་དེའི་ཕྱིར།།

སྐྱེས་བུ་དམ་པ་བསྟེན་བགྱི་རྒྱལ་བ་ལ།།

​བརྟེན་ནས་རབ་ཏུ་མང་པོས་ཞི་བ་ཐོབ།། ༦༢

ཅེས་གསུངས་ཏེ། དེ་ནས་དལ་འབྱོར་གྱི་མི་ལུས་འཕྲོ་བརླག་མི་གཏོང་བའི་ཐབས་ལ་དགེ་བའི་བཤེས་གཉེན་བསྟེན་དགོས་པར་བསྟན་པ་རེད། དགེ་བའི་བཤེས་གཉེན་དེ་དགེ་བའི་གྲོགས་པོ་ཡིན་པས། དམ་པའི་ཆོས་སློབ་མཁན་གྱི་བླ་མ་དགེ་བའི་བཤེས་གཉེན་བསྟེན་པ་ནི་ཚངས་པར་སྤྱོད་པ་སྟེ་བྱ་བ་ཡག་པོ་རེད། དེ་ཙམ་དུ་མ་ཟད་ཚངས་པར་སྤྱོད་པ་ཡོངས་སུ་རྫོགས་པ་རེད། རྒྱུ་མཚན་གང་ཡིན་ཞེ་ན། དགེ་བའི་བཤེས་གཉེན་ལ་བསྟེན་ན་ང་རང་སྐྱོན་གྱིས་མ་གོས་པ་ཡོན་ཏན་ཕུན་སུམ་ཚོགས་པ་དང་ལྡན་པ་ཡོངས་སུ་རྫོགས་པར་འགྱུར་བ་ཐུབ་པ་རྫོགས་པའི་སངས་རྒྱས་བཅོམ་ལྡན་འདས་ཀྱིས་གསུངས་ཡོད་རེད། དེ་ཡང་།​

མདོ་ལས། འཕགས་པ་ཀུན་དགའ་བོས། བཅོམ་ལྡན་འདས། འདི་ལྟ་སྟེ། དགེ་བའི་བཤེས་གཉེན་དང་དགེ་བའི་གྲོགས་པོ་འདི་ནི། ཚངས་པར་སྤྱོད་པའི་ཕྱེད་ལགས་སོ། །​ཞེས་གསོལ་བ་དང་། བཅོམ་ལྡན་འདས་ཀྱིས་ཁྱོད་དེ་སྐད་མ་སྨྲ་ཞིག །​འདི་ནི་ཚངས་པར་སྤྱོད་པ་ཡོངས་སུ་རྫོགས་པར་བྱེད་པ་ཡིན་ནོ། །​ཞེས་སོ།།​

དེའི་ཕྱིར་ན་ཁྱོད་རང་དང་པོ་མི་ལུས་ཐོབ། མི་ལུས་ཐོབ་ནས་འཁོར་ལོ་ཆེན་པོ་བཞི་དང་ལྡན། འཁོར་ལོ་ཆེན་པོ་བཞི་ལྡན་ཡོད་པས་ཁྱོད་རང་གིས་སྐྱེས་བུ་དམ་པ་དགེ་བའི་བཤེས་གཉེན་བསྟེན་པར་བགྱི་དགོས། དགེ་བའི་བཤེས་གཉེན་བསྟེན་ན་དགེ་བ་ཡག་པོ་བསྒྲུབ་ཐུབ་པ་དང་། འབྲས་བུ་ཕུན་སུམ་ཚོགས་པ་འཐོབ་ཐུབ། དཔེར་ན་རྒྱལ་བ་རྫོགས་པའི་སངས་རྒྱས་བཅོམ་ལྡན་འདས་ལ་བརྟེན་ནས་སྐྱེ་བོ་རབ་ཏུ་མང་པོས་ཞི་བ་སྟེ་མཐར་ཐུག་གི་འབྲས་བུ་བཟང་པོ་ཐོབ་པ་བཞིན་ནོ་གསུངས་པའོ།།

གསུམ་པ་འགལ་རྐྱེན་མི་ཁོམ་བརྒྱད་དང་འབྲལ་བའི་ཚུལ་ལ་བསམ་པ་ནི།​

ལོག་པར་ལྟ་བ་འཛིན་དང་དུད་འགྲོ་དང་།།

​ཡི་དྭགས་ཉིད་དང་དམྱལ་བར་སྐྱེ་བ་དང་།།

རྒྱལ་བའི་བཀའ་མེད་པ་དང་མཐའ་འཁོབ་ཏུ།།

​ཀླ་ཀློར་སྐྱེ་དང་གླེན་ཞིང་ལྐུགས་པ་ཉིད།། ༦༣

ཚེ་རིང་ལྷ་ཉིད་གང་ཡང་རུང་བར་ནི།།

​སྐྱེ་བ་ཞེས་བགྱི་མི་ཁོམ་སྐྱོན་བརྒྱད་པོ།།

དེ་དག་དང་བྲལ་ཁོམ་པ་རྙེད་ནས་ནི།།

​སྐྱེ་བ་བཟློག་པའི་སླད་དུ་འབད་པར་མཛོད།། ༦༤

ཅེས་གསུངས་ཏེ། ལོག་པར་ལྟ་བ་འཛིན་པ་དང་གཅིག །​དུད་འགྲོར་སྐྱེ་བ་དང་གཉིས། ཡི་དྭགས་སུ་སྐྱེ་བ་དང་གསུམ། དམྱལ་བར་སྐྱེ་བ་དང་བཞི། རྒྱལ་བའི་བཀའ་མེད་པ་དང་ལྔ། མཐའ་འཁོབ་ཏུ་ཀླ་ཀློར་སྐྱེ་བ་དང་དྲུག །​གླེན་ཞིང་ལྐུགས་པ་ཉིད་དང་བདུན། ཚེ་རིང་ལྷ་ཉིད་དུ་སྐྱེ་བ་སྟེ་སྐྱོན་བརྒྱད་པོ་གང་ཡང་རུང་བར་སྐྱེ་བ་ནི་དམ་པའི་ཆོས་སྒྲུབ་པར་མི་ཁོམ་པ་ཡིན་པས་མི་ཁོམ་པའི་གནས་ཞེས་བརྗོད་པ་ཡིན་ལ། ང་རང་ཚོས་མི་ཁོམ་པའི་སྐྱོན་བརྒྱད་པོ་དེ་དག་དང་བྲལ་བའི་ཁོམ་པ་རྙེད་ནས་དམ་པའི་ཆོས་ལ་བརྩོན་འགྲུས་བྱེད་དགོས། བརྩོན་འགྲུས་གང་བྱ་དགོས་ཤེ་ན། ད་ནས་བཟུང་ཁམས་གསུམ་འཁོར་བ་འདི་ལ་སྐྱེ་བ་བཟློག་པའི་སྟེ་སླར་མི་སྐྱེ་བའི་སླད་དུ་འབད་པར་མཛོད་གསུངས་པའོ།།

གཉིས་པ་འཁོར་བ་མཐའ་དག་ལས་བློ་ལྡོག་པའི་ཐབས་འཁོར་བའི་ཉེས་དམིགས་བསམ་པ་ལ་གཉིས། མདོར་བསྟན་པ། རྒྱས་པར་བཤད་པའོ། །​དང་པོ་མདོར་བསྟན་པ་ནི།​

དེས་པ་འདོད་པས་ཕོངས་དང་འཆི་བ་དང་།།

​ན་དང་རྒ་སོགས་སྡུག་བསྔལ་དུ་མ་ཡི།།

འབྱུང་གནས་འཁོར་བ་ལ་ནི་སྐྱོ་མཛད་ཅིང་།།

​འདི་ཡི་ཉེས་པ་ཤས་ཀྱང་གསན་པར་མཛོད།། ༦༥

ཅེས་གསུངས་ཏེ། དེས་པ་ཞེས་རྒྱལ་པོ་བདེ་སྤྱོད་བཟང་པོ་ལ་བོས་ནས། འཇིག་རྟེན་གྱི་ཁམས་འདི་ན་སྡུག་བསྔལ་ཤིན་ཏུ་མང་པོ་ཡོད་རེད། སྡུག་བསྔལ་མང་པོ་གང་ཡོད་ཅེ་ན། འདོད་པས་ཕོངས་པ་སྟེ་ང་རང་ལ་དགོས་པ་དེ་མེད་པ་དང་། དེ་ནས་འཆི་བ་དང་། ན་བ་དང་། རྒ་བ་ལ་སོགས་པའི་སྡུག་བསྔལ་དུ་མའི་འབྱུང་གནས་འཁོར་བ་ལ་ནི་སེམས་པ་སྐྱོ་བར་མཛད་ཅིང་། འཁོར་བའི་གནས་འདི་ལས་ཐར་འདོད་ཀྱི་བསམ་པ་ཞིག་དགོས་རེད། དེའི་ཕྱིར་དུ་འཁོར་བའི་ཉེས་པ་ཆ་ཤས་ཀྱང་འདི་ནང་བཤད་ཡོད་པས་གསན་པར་མཛོད་ཅེས་གསན་ན་ཡག་པོ་ཡོད་རེད་གསུངས་པ་ཡིན་ནོ།།

གཉིས་པ་རྒྱས་བཤད་ལ་གཉིས། བདེ་བ་ལྟར་སྣང་ཡང་ཡིད་བརྟན་མེད་པའི་ཚུལ་དང་། སྡུག་བསྔལ་རྒྱ་ཆེ་བའི་ཚུལ་བསྟན་པའོ། །​དང་པོ་ལ་གཉིས། ཡིད་བརྟན་མེད་པའི་ཚུལ། དེ་ལྟར་ཤེས་ནས་དགེ་བ་ལ་སྤྱོད་པར་གདམས་པའོ། །​དང་པོ་ལ་བཞི། དགྲ་གཉེན་ངེས་པ་མེད་པས་ཡིད་བརྟན་མེད་པའི་ཚུལ། ཚིམ་པ་མེད་པས་ཡིད་བརྟན་མེད་པའི་ཚུལ། ཕྱི་མཐའ་མ་ངེས་པས་ཡིད་བརྟན་མེད་པའི་ཚུལ། མཐོ་དམན་མ་ངེས་པས་ཡིད་བརྟན་མེད་པའི་ཚུལ་ལོ། །​དང་པོ་ནི།​

ཕ་ནི་བུ་ཉིད་མ་ནི་ཆུང་མ་ཉིད།།​

སྐྱེ་བོ་དགྲར་གྱུར་པ་དག་བཤེས་ཉིད་དང་།།

བཟློག་པ་ཉིད་དུ་མཆི་བས་དེ་སླད་དུ།།​

འཁོར་བ་དག་ན་ངེས་པ་འགའ་མ་མཆིས།། ༦༦

ཞེས་གསུངས་ཏེ། སྤྱིར་འཁོར་བ་ཞེས་པ་འདི་ལ་རྟག་པ་བརྟན་པོ་གང་ཡང་མེད། རྟག་པ་དང་བརྟན་པོ་མེད་པའི་རྒྱུ་མཚན་ནི་ཐམས་ཅད་འགྱུར་འགྲོ་གི་ཡོད། དགྲ་དང་གཉེན་ཡང་རྟག་པ་དང་བརྟན་པོ་ཡོད་མ་རེད། སྐབས་འགར་དགྲ་རེད། སྐབས་འགར་གཉེན་རེད། དེ་ཡང་གང་འདྲ་རེད་ཅེ་ན། ཕ་ནི་བུ་ཉིད་དུ་རེད་སོང་བ། དཔེར་ན་སྐྱེ་བ་སྔ་མ་ལ་ཕ་ཡིན་པ་ཚེ་འདི་ལ་བུ་རེད་སོང་བ་ལྟ་བུ་དང་། དེ་བཞིན་དུ་མ་ནི་ཆུང་མ་ཉིད་དུ་གྱུར་པ། དཔེར་ན་སྐྱེ་བ་སྔ་མ་ལ་མ་ཡིན་པ་ཚེ་འདི་ལ་ཆུང་མ་རེད་སོང་བ་ལྟ་བུ་དང་། ཡང་སྐྱེ་བ་སྔ་མ་ལ་སྐྱེ་བོ་གང་ཞིག་རང་གི་དགྲར་གྱུར་པ་སྟེ་དགྲ་བོ་ཡིན་པ་དག །​ཚེ་འདི་ལ་མཛའ་བཤེས་གྲོགས་པོ་ཉིད་དུ་གྱུར་བསྡད་པ་ཡང་ཡོད་རེད། ཡང་དེ་ལས་བཟློག་པ་བུ་ཕ་ལ་གྱུར་སོང་བ་དང་། ཆུང་མ་མ་ལ་གྱུར་སོང་བ་དང་། ཚེ་འདིའི་གྲོགས་པོ་ཡང་སྐྱེ་བ་ཕྱི་མ་ལ་དགྲར་གྱུར་པ་སོགས་དེ་འདྲ་ཡང་ཡོང་སྲིད་ཀྱི་རེད། དེའི་སླད་དུ་འཁོར་བ་དག་ན་དགྲ་དང་གཉེན་ཞེས་པ་འདི་བརྟན་བརྟན་ཡོད་མ་རེད། བུ་དང་ཆུང་མ་ཞེས་པ་འདི་ཡང་བརྟན་བརྟན་ཡོད་མ་རེད། དེས་ན་ངེས་པ་འགའ་མ་མཆིས་ཞེས་བློ་གཏད་ཡིད་ཆེས་བྱེད་ས་གང་ཡང་ཡོད་མ་རེད་གསུངས་པ་ཡིན་ནོ།།

གཉིས་པ་ཚིམ་པ་མེད་པས་ཡིད་བརྟན་མེད་པའི་ཚུལ་ནི།​

རེ་རེས་རྒྱ་མཚོ་བཞི་བས་ལྷག་པ་ཡི།།

​འོ་མ་འཐུངས་ཏེ་ད་དུང་སོ་སོ་ཡི།།

སྐྱེ་བོའི་རྗེས་སུ་འབྲང་བའི་འཁོར་བ་པས།།

​དེ་བས་ཆེས་མང་ཉིད་ཅིག་བཏུང་འཚལ་ལོ།། ༦༧

ཞེས་གསུངས་ཏེ། འཇིག་རྟེན་འདི་ལ་མཐའ་ཡོད་མ་རེད། ང་རང་ཚོ་ཕྲུ་གུ་ཆུང་ཆུང་ལ་སྐྱེས། དེ་ནས་འོ་མ་འཐུང་། ཨ་མའི་འོ་མ་འཐུང་བསྡད་པ་ལ་གྲངས་ཀ་ཞིག་བརྒྱབ་ནས། ང་རང་གིས་ཐོག་མ་མེད་པ་ནས་འོ་མ་འཐུང་བསྡད་པ་དེ་ལ་བསམ་བློ་ཞིག་བཏང་ན། གང་ཟག་རེ་རེས་ཀྱང་རྒྱ་མཚོ་ཆེན་པོ་བཞི་བས་ལྷག་པའི་འོ་མ་བཏུང་ཚར་རེད། ད་དུང་ཡང་སོ་སོ་སྐྱེ་བོའི་རྗེས་སུ་འབྲངས་ནས་འཇིག་རྟེན་གྱི་ལས་བྱས་ན། འཁོར་བར་སྐྱེ་བ་མང་པོ་བསླངས་ནས་འོ་མ་དེ་ལས་ཀྱང་ཆེས་མང་བ་ཉིད་དུ་བཏུང་ནས་འཁོར་བ་ལ་གནས་ཀྱི་རེད། དེ་འདྲ་བྱས་ནས་འཁོར་བ་འདི་རྩ་ནས་རྫོགས་ཡག་ཡོད་མ་རེད། དེའི་ཕྱིར་ན་འཁོར་བ་ལས་ཐར་བའི་ཐབས་ལ་ངེས་པར་དུ་བརྩོན་དགོས་གསུངས་པ་ཡིན་ནོ།།

གཉིས་པ་ཕྱི་མཐའ་མ་ངེས་པས་ཡིད་བརྟན་མེད་པའི་ཚུལ་ནི།​

རེ་རེའི་བདག་ཉིད་རུས་པའི་ཕུང་པོ་ནི།།

​ལྷུན་པོ་མཉམ་པ་སྙེད་ཅིག་འདས་གྱུར་ཏེ།།

མ་ཡི་ཐུག་མཐའ་རྒྱ་ཤུག་ཚི་གུ་ཙམ།།

​རི་ལུར་བགྲངས་ཀྱང་ས་ཡིས་ལང་མི་འགྱུར།། ༦༨

ཞེས་གསུངས་ཏེ། ང་རང་ཚོ་ཤི་བའི་རུས་པའི་དབང་དུ་བྱས་ན། ང་དུད་འགྲོ་ལ་སྐྱེས། དེའི་རུས་པ་རེད། ང་མི་ལ་སྐྱེས། དེའི་རུས་པ་རེད། ང་འབུ་འདྲ་པོ་ཞིག་ལ་སྐྱེས། དེའི་རུས་པ་རེད། ང་ཆུ་སྲིན་ལ་སྐྱེས། དེའི་རུས་པ་རེད་ཅེས་མི་རེ་རེའི་བདག་ཉིད་གཅིག་པུའི་ལུས་བོར་བའི་རུས་པ་ཐམས་ཅད་སྤུངས་ན་རིའི་རྒྱལ་པོ་རི་རབ་ལྷུན་པོ་དང་མཉམ་པའི་རུས་པ་མང་པོ་ཞིག་བསགས་ཡོད། དེ་ཙམ་དུ་མ་ཟད་དེ་ལས་འདས་པར་གྱུར་པ་སྟེ། དེའི་ཚད་ལས་ཀྱང་བརྒལ་འགྲོ་གི་ཡོད་རེད། དེ་འདྲའི་སྐྱེ་བ་མང་པོ་ཞིག་བསླངས་ཡོད་ཀྱང་ད་དུང་རྩ་ནས་ཚར་ཡག་ཡོད་མ་རེད། དེ་བཞིན་དུ་སེམས་ཅན་གཅིག་གིས་ང་རང་གི་ཨ་མ་བྱས་པ་སྟེ། ངའི་སྐྱེ་བ་འདིའི་ཨ་མ་བྱས། ཡང་འདི་ཡིས་ངའི་སྐྱེ་བ་སྔ་མའི་ཨ་མ་བྱས། དེ་ལྟ་བུ་སེམས་ཅན་གཅིག་གིས་ཨ་མ་བྱས་པའི་གྲངས་ཀ་དེ་རྒྱ་ཤུག་གི་ཚི་གུ་ཙམ་ཞིག་གི་རི་ལུར་བྱས་ཏེ་བགྲངས་ཀྱང་ས་ཡིས་ལང་མི་འགྱུར་བ་སྟེ། ས་ཆེན་པོ་འདི་ཡིས་རྩ་བ་ནས་འདང་གི་མ་རེད་ཅེས་གསུངས་པ་ཡིན་ནོ།།

བཞི་པ་མཐོ་དམན་མ་ངེས་པས་ཡིད་བརྟན་མེད་པའི་ཚུལ་ལ་དྲུག །​སྲིད་རྒྱས་པ་ལ་ཡིད་བརྟན་མེད་པའི་ཚུལ། གྲོགས་ཡིད་འོང་ལ་ཡིད་བརྟན་མེད་པའི་ཚུལ། གནས་བཟང་བ་ལ་ཡིད་བརྟན་མེད་པའི་ཚུལ། སྤྱོད་ཡུལ་བདེ་བ་ལ་ཡིད་བརྟན་མེད་པའི་ཚུལ། ལོངས་སྤྱོད་ཆེ་བ་ལ་ཡིད་བརྟན་མེད་པའི་ཚུལ། གཟི་བརྗིད་ཆེ་བ་ལ་ཡིད་བརྟན་མེད་པའི་ཚུལ་ལོ། །​དང་པོ་ནི།​

བརྒྱ་བྱིན་འཇིག་རྟེན་མཆོད་འོས་གྱུར་ནས་ནི།།

​ལས་ཀྱི་དབང་གིས་ཕྱིར་ཡང་ས་སྟེང་ལྷུང་།།

འཁོར་ལོས་སྒྱུར་བ་ཉིད་དུ་གྱུར་ནས་ཀྱང་།།

​འཁོར་བ་དག་ཏུ་ཡང་བྲན་ཉིད་དུ་འགྱུར།། ༦༩

ཞེས་གསུངས་ཏེ། ལྷའི་དབང་པོ་བརྒྱ་བྱིན་དེ་འཇིག་རྟེན་པ་ཐམས་ཅད་ཀྱིས་མཆོད་པ་འབུལ་བའི་འོས་སུ་གྱུར་པ་ལུས་རྟེན་ཤིན་ཏུ་ཡག་པོ་རེད། འོན་ཀྱང་དེ་ལ་རྟག་པ་བརྟན་པོ་ཡོད་མ་རེད། ཁོ་རང་སྐྱེ་བ་དེ་བླངས་ནས་འཆི་བའི་སྐབས་སུ་ལས་ཀྱི་དབང་གིས་ཏེ། ལས་ཀྱི་རྗེས་སུ་འབྲངས་ནས་སླར་ཡང་ས་འདི་ཡི་སྟེང་དུ་ལྷུང་འགྲོ། དེ་བཞིན་དུ་མིའི་དབང་དུ་བྱས་ན་གླིང་བཞི་ལ་དབང་བའི་འཁོར་ལོས་སྒྱུར་པའི་རྒྱལ་པོ་ལ་སྐྱེ་བ་བླངས་པ་སོགས་འཁོར་ལོས་སྒྱུར་པའི་རྒྱལ་པོ་ཉིད་དུ་གྱུར་ནས་ཀྱང་། ལས་ཟད་ནས་སླར་འཁོར་བ་དག་ཏུ་ཡང་བྲན་ཉིད་དུ་འགྱུར་བ་སྟེ། འཁོར་བ་ལ་གཡོག་པོའི་གཡོག་པོ་ལ་སྐྱེ་བ་ལེན་པའང་ཡོང་སྲིད་ཀྱི་རེད་གསུངས་པའོ།།

གཉིས་པ་གྲོགས་ཡིད་འོང་ལ་ཡིད་བརྟན་མེད་པའི་ཚུལ་ནི།​

མཐོ་རིས་བུ་མོའི་ནུ་མ་རྐེད་པ་ལ།།

​རེག་པའི་བདེ་བ་ཡུན་རིང་མྱངས་ནས་སླར།།

དམྱལ་བར་འཐག་གཅོད་དབད་པའི་འཁྲུལ་འཁོར་གྱི།།

​རེག་པ་ཤིན་ཏུ་མི་བཟད་བསྟེན་འཚལ་ལོ།། ༧༠

ཞེས་གསུངས་ཏེ། མཐོ་རིས་ལྷའི་བུ་མོའི་ནུ་མ་དང་རྐེད་པ་ལ་རེག་པའི་བདེ་བ་ཡུན་རིང་པོ་མྱངས་ནས་སླར་དམྱལ་བ་ལ་སྐྱེས་ཤིང་རིའི་བར་དུ་འཐག་པ་དང་། སྲོག་ལེ་སོགས་པས་གཅོད་པ་དང་། ཁྱི་ལ་སོགས་པའི་མཆེ་སྡེར་གྱིས་དབད་པའི་འཁྲུལ་འཁོར་གྱི་རེག་པ་ཤིན་ཏུ་མི་བཟད་པའི་སྡུག་བསྔལ་ཆེན་པོ་བསྟེན་པར་འཚལ་བ་སྟེ་མྱོང་གི་ཡོད་རེད། དེས་ན་མཐོ་རིས་ཀྱི་བདེ་བ་ལ་བརྟན་བརྟན་ཡོད་མ་རེད། ཁྱོད་རང་གིས་གཟབ་གཟབ་ཡག་པོ་བྱེད་དགོས་གསུངས་པའོ།།

གསུམ་པ་གནས་བཟང་བ་ལ་ཡིད་བརྟན་མེད་པའི་ཚུལ་ནི།​

རྐང་པའི་རེག་པས་ནེམ་པར་བདེ་བཟོད་པ།།

​ལྷུན་པོའི་སྤོ་ལ་ཡུན་རིང་གནས་ནས་ནི།།

སླར་ཡང་མེ་མུར་རོ་མྱགས་རྒྱུ་བ་ཡི།།

​སྡུག་བསྔལ་མི་བཟད་ཕོག་སྙམ་བགྱིད་འཚལ་ལོ།། ༧༡

ཞེས་གསུངས་ཏེ། གནས་བཟང་པོ་ལ་ཆགས་པ་བྱས་ནའང་ཕན་པ་ཡོད་མ་རེད། གནས་བཟང་པོ་ལ་རྐང་པས་བརྫིས་པའི་སྐབས་སུ་རྐང་པའི་རེག་པས་ནེམས་ན་ནེམ་པར་བྱེད་ཅིང་བདེ་བ་སྐྱེད་པར་བྱེད་ནུས་པའམ་བཟོད་པ་དང་ལྡན་པ་ཡོད་རེད། དེ་འདྲ་བའི་བདེ་སྐྱིད་དེ་གང་ན་ཡོད་ཅེ་ན། ལྷུན་པོའི་སྤོ་སྟེ་རི་རབ་ལྷུན་པོའི་སྟེང་ལ་ཡོད་པའི་ལྷའི་ཡུལ་རྣམས་ལ་དེ་ལྟ་བུའི་བདེ་སྐྱིད་ཡོད་རེད། དེ་རྣམས་ལ་སྐྱེ་བ་བླངས་ནས་ཡུན་རིང་པོ་ཞིག་གནས་ནས་བདེ་སྐྱིད་མྱངས་ན་ཡང་། དེ་ལ་བརྟན་བརྟན་གང་ཡང་ཡོད་མ་རེད། སླར་ཡང་ལས་ཀྱི་དབང་གིས་དམྱལ་བའི་ནང་དུ་སྐྱེས། དམྱལ་བ་མེ་མ་མུར་གྱི་ནང་དུ་ལྷུང་། རོ་མྱགས་ཀྱི་འདམ་དུ་རྒྱུ་བ་སྟེ། རོ་མང་པོ་རུལ་སོང་བའི་འདམ་གྱི་ནང་དུ་འགྲོ་བའི་སྡུག་བསྔལ་ཤིན་ཏུ་མི་བཟད་པ་ཕོག་པ་ཡང་ཡོང་སྲིད་ཀྱི་རེད། ང་ཡང་དེ་འདྲ་ཡོང་གི་རེད་སྙམ་དུ་ཡིད་ལ་བགྱིད་པར་འཚལ་ལོ། །​དེས་ན་ང་འཁོར་བ་ལས་ཐར་དགོས། འཁོར་བ་ལ་གནས་ན་ཆོ་ཡོད་མ་རེད་བསམ་དགོས་གསུངས་པ་ཡིན་ནོ།།

བཞི་པ་སྤྱོད་ཡུལ་བདེ་བ་ལ་ཡིད་བརྟན་མེད་པའི་ཚུལ་ནི།​

མཐོ་རིས་བུ་མོས་འབྲོངས་ཤིང་དགའ་བ་དང་།།

​རྣམ་པར་མཛེས་ཚལ་སོན་པར་རྩེས་ནས་སླར།།

འདབ་མ་རལ་གྲི་འདྲ་ཚལ་ནགས་རྣམས་ཀྱིས།།

​རྐང་ལག་རྣ་བ་སྣ་གཅོད་འཐོབ་པར་འགྱུར།། ༧༢

དལ་གྱིས་འབབ་པ་ལྷ་ཡི་བུ་མོ་ནི།།

​གདོང་མཛེས་གསེར་གྱི་པདྨའི་ལྷན་བཞུགས་ནས།།

སླར་ཡང་དམྱལ་བའི་ཆུ་བོ་རབ་མེད་པར།།

​ཚྭ་སྒོ་བཟོད་བརླག་ཆུ་ཚན་འཇུག་འཚལ་ལོ།། ༧༣

ཞེས་གསུངས་ཏེ། དེ་ནས་སྤྱོད་ཡུལ་བདེ་བ་ལ་ཆགས་ན་ཡང་ཕན་པ་ཡོད་མ་རེད། མཐོ་རིས་ལྷའི་བུ་མོས་འབྲོངས་ཤིང་སྟེ་ཉེ་བར་བསྟེན་ནས་སྐྱིད་པོ་བྱས། དགའ་པོ་བྱས། དེ་དང་ལྷན་དུ་ཤིན་ཏུ་རྣམ་པར་མཛེས་པའི་སྐྱེད་མོའི་ཚལ་གྱི་ནང་དུ་སོན་པར་བྱས་ནས་རྩེད་མོ་བརྩེས། ཕར་འགྲོ་ཚུར་འགྲོ་བྱས་ནས་སྐྱིད་པོ་བཏང་ན་ཡང་། དེ་ལ་རྟག་བརྟན་གང་ཡང་མེད། དེ་ཚར་ནས་སླར་ཡང་ཤི་ནས་དམྱལ་བའི་ནང་དུ་སྐྱེ་འགྲོ་གི་རེད། དམྱལ་བའི་ནང་དུ་ནགས་ཀྱི་ཚལ་རལ་གྲི་འདྲ་བའི་འདབ་མའམ་ལོ་མ་དེ་དག་ལྷུང་འོངས་དུས་རལ་གྲིའི་ལོ་མ་རྣམས་ཀྱིས་རྐང་པ་དང་ལག་པ་དང་རྣ་བ་དང་སྣ་སོགས་གཅོད་པར་བྱེད་པ་དེ་འདྲ་བའི་དམྱལ་བའི་གནས་སུ་ལུས་རྟེན་འཐོབ་པར་འགྱུར་བ་ཡང་ཡོང་།​

དེ་བཞིན་དུ་ལྷའི་ཆུ་བོ་དལ་གྱིས་འབབ་པ་དེ་དག་གི་དྲུང་དུ་ལྷའི་བུ་མོ་གདོང་ཤིན་ཏུ་མཛེས་པ་རྣམས་དང་། གསེར་གྱི་པདྨའི་སྟན་ལ་ལྷན་ཅིག་ཏུ་བཞུགས་ནས་སྐྱིད་པོ་དང་དགའ་པོ་བྱས་ན་ཡང་། འཁོར་བ་ལ་རྟག་པ་བརྟན་པོ་གང་ཡང་མེད་པ་ཡིན་པའི་ཕྱིར་ན། སླར་ཡང་དམྱལ་བའི་ནང་དུ་ལྷུང་ནས་དམྱལ་བའི་ཆུ་བོ་རབ་མེད་པར་ཚྭ་སྒོ་ཅན་བཟོད་བརླག་མེད་པའམ་བཟོད་དུ་མེད་པའི་ཆུ་ཚན་གྱི་ནང་དུ་འཇུག་པ་ཡང་ཡོང་སྲིད་ཀྱི་རེད། འཇུག་འཚལ་ལོ་ཞེས་དེ་ལྟར་འཇུག་དགོས་པ་ཤེས་དགོས་གསུངས་པ་ཡིན་ནོ།།

ལྔ་པ་ལོངས་སྤྱོད་ཆེ་བ་ལ་ཡིད་བརྟན་མེད་པའི་ཚུལ་ནི།​

ལྷ་ཡུལ་འདོད་བདེ་ཤིན་ཏུ་ཆེན་པོ་དང་།།

​ཚངས་ཉིད་ཆགས་བྲལ་བདེ་བ་ཐོབ་ནས་སླར།།

མནར་མེད་མེ་ཡི་བུད་ཤིང་གྱུར་པ་ཡི།།

​སྡུག་བསྔལ་རྒྱུན་མི་འཆད་པ་བསྟེན་འཚལ་ལོ།། ༧༤

ཞེས་གསུངས་ཏེ། ལྷ་ཡི་ཡུལ་ལ་སྐྱེས་ནས་ལྷ་ཡུལ་གྱི་འདོད་པའི་བདེ་བ་ཤིན་ཏུ་ཆེན་པོ་དང་ལྡན་པ་ལྷ་ཚངས་པ་ཉིད་དུ་གྱུར། ལྷ་ཚངས་པ་ཉིད་དུ་གྱུར་བར་མ་ཟད་འདོད་ཁམས་ལ་འདོད་ཆགས་དང་བྲལ་བའི་བདེ་བ་ཐོབ་ནས་ཤིན་ཏུ་བདེ་བ་ཆེན་པོ་བྱུང་ཡང་། དེའི་བསོད་ནམས་ཀྱི་ཚད་རྫོགས་ནས་སླར་ཡང་དམྱལ་བ་མནར་མེད་པའི་ནང་དུ་སྐྱེས། ལུས་པོ་དེ་དམྱལ་བ་མནར་མེད་པའི་མེའི་བུད་ཤིང་གི་ཚུལ་དུ་གྱུར་ནས་སྡུག་བསྔལ་རྒྱུན་མི་འཆད་པ་བསྟེན་འཚལ་ལོ་ཞེས་སྡུག་བསྔལ་རྒྱུན་མི་འཆད་པ་དེ་འདྲ་མྱོང་གི་ཡོད། དེས་ན་གཟབ་གཟབ་བྱེད་དགོས་རེད་གསུངས་པ་ཡིན་ནོ།།

དྲུག་པ་གཟི་བརྗིད་ཆེ་བ་ལ་ཡིད་བརྟན་མེད་པའི་ཚུལ་ནི།​

ཉི་མ་ཟླ་བ་ཉིད་ཐོབ་རང་ལུས་ཀྱི།།

​འོད་ཀྱིས་འཇིག་རྟེན་མཐའ་དག་སྣང་བྱས་ཏེ།།

སླར་ཡང་མུན་ནག་སྨག་ཏུ་ཕྱིན་གྱུར་ནས།།

​རང་གི་ལག་པ་བརྐྱང་བའང་མི་མཐོང་འགྱུར།། ༧༥

ཞེས་གསུངས་ཏེ། འདི་ཡིས་ད་ལྟ་གཟི་བརྗིད་ཆེན་པོ་ཡོད་ན་ཡང་ཕན་པ་གང་ཡང་མེད་གསུངས་པ་རེད། དེ་ཡང་སྐབས་འགར་ང་རང་ཉི་མའི་ལྷ་ལ་སྐྱེས། ཡང་ན་ཟླ་བའི་ལྷ་ལ་སྐྱེས་ནས་རང་གི་ལུས་ལས་འོད་ཆེན་པོ་བྱུང་། འོད་དེ་ཡིས་རང་གི་ཡུལ་དེ་གསལ་བར་བྱས་པ་མ་ཟད། འཇིག་རྟེན་གྱི་ཁམས་མཐའ་དག་སྟེ། གླིང་བཞི་གླིང་ཕྲན་བརྒྱད་ལ་སོགས་པ་རྣམས་ཀྱང་སྣང་བར་བྱས་ཀྱི་ཡོད་པས་ཤིན་ཏུ་གཟི་བརྗིད་ཆེན་པོ་ཡོད་ལ། གཟི་བརྗིད་དེ་འདྲ་ཡོད་ན་ཡང་དེའི་ཚད་གཞི་དེ་རྫོགས་ནས་སླར་ཡང་གླིང་བར་སོགས་མུན་ནག་སྨག་རུམ་དག་ཏུ་ཕྱིན་པར་གྱུར་ནས། རང་གི་ལག་པ་བརྐྱང་བའང་མི་མཐོང་བར་འགྱུར་བའི་ནག་ཁུང་ནང་ལ་སྐྱེ་སྲིད་ཀྱི་རེད་གསུངས་པའོ།།

གཉིས་པ་དེ་ལྟར་ཤེས་ནས་དགེ་བ་ལ་སྤྱོད་པར་གདམས་པ་ནི།​

དེ་ལྟར་ནོངས་པར་འགྱུར་འཚལ་བསོད་ནམས་ནི།།

​རྣམ་གསུམ་མར་མེའི་སྣང་བ་རབ་བཞེས་ཤིག།

​གཅིག་པུ་ཉི་མ་ཟླ་བས་མི་བརྫི་བའི།།

​མུན་ནག་མཐའ་ཡས་ནང་དུ་འཇུག་འཚལ་ལོ།། ༧༦

ཞེས་གསུངས་ཏེ། འདི་ཡིས་མཇུག་བསྡུ་བ་བསྟན་པ་རེད། དེ་ལྟར་མ་འོངས་པ་ལ་ངན་སོང་གི་གནས་སུ་སྐྱེས་ན་ཤིན་ཏུ་དཀའ་ངལ་ཆེན་པོ་ཡོང་གི་རེད། འཁོར་བ་ལ་ཡིད་བརྟན་ཡོད་མ་རེད་བསམས་ནས་འཁོར་བའི་ཉེས་པའམ་ནོངས་པར་འགྱུར་པ་རྣམས་ཡག་པོ་ཤེས་པར་བྱེད་དགོས། དེ་ནས་དེ་ལྟ་བུའི་སྡུག་བསྔལ་ཆེན་པོ་དེ་མི་མྱོང་བའི་ཆེད་དུ་བསོད་ནམས་རྣམ་པ་གསུམ་བསག་དགོས། བསོད་ནམས་རྣམ་པ་གསུམ་ནི། སྦྱིན་པ་ལས་བྱུང་བའི་བསོད་ནམས་དང་། ཚུལ་ཁྲིམས་ལས་བྱུང་བའི་བསོད་ནམས་དང་། བསྒོམ་པ་ལས་བྱུང་བའི་བསོད་ནམས་སོ། །​བསོད་ནམས་གསུམ་པོ་དེ་ནི་མར་མེ་ལྟ་བུ་ཞིག་ཡིན། དེས་ན་ངན་སོང་གི་ནག་ཁུང་གི་ནང་དུ་མི་འགྲོ་བའི་མར་མེ་ལྟ་བུའི་སྣང་བ་དེ་རབ་ཏུ་བཞེས་ཤིག་སྟེ་བསོད་ནམས་དགེ་བའི་ལས་ལ་རབ་ཏུ་འཇུག་དགོས། གལ་ཏེ་དགེ་བའི་རྩ་བ་ལ་བརྩོན་པར་མ་བྱས་ན། དེ་ནས་རང་ཉིད་གཅིག་པུ་ཉི་མ་དང་ཟླ་བས་ཀྱང་མི་བརྫི་བ་སྟེ་གསལ་མི་ཐུབ་པའི་འཁོར་བའི་མུན་ནག་མཐའ་ཡས་པ་དཔག་ཏུ་མེད་པའི་ནང་དུ་འཇུག །​དེའི་ཕྱིར་ན་ངེས་པར་དུ་དགེ་བའི་རྩ་བ་བསག་ཐུབ་པ་ཞིག་བྱེད་དགོས་གསུངས་པ་ཡིན་ནོ།།

གཉིས་པ་སྡུག་བསྔལ་རྒྱ་ཆེ་བའི་ཚུལ་ལ་གཉིས། འཁོར་བ་སྡུག་བསྔལ་གྱི་རང་བཞིན་དུ་ཤེས་པར་བྱ་བ། ཤེས་ནས་སྐྱེས་བ་བཟློག་ཕྱིར་འབད་དགོས་པར་གདམས་པའོ། །​དང་པོ་ལ་ལྔ། དམྱལ་བ་དང་། དུད་འགྲོ་དང་། ཡི་དྭགས་དང་། ལྷ་དང་། ལྷ་མིན་གྱི་སྡུག་བསྔལ་ལོ། །​དང་པོ་ལ་གཉིས། མདོར་བསྟན་པ། རྒྱས་པར་བཤད་པའོ། །​དང་པོ་ནི།​

སེམས་ཅན་ཉེས་པར་སྤྱད་པ་སྤྱོད་རྣམས་ལ།།

​ཡང་སོས་ཐིག་ནག་རབ་ཏུ་ཚ་བ་དང་།།

བསྡུས་འཇོམས་ངུ་འབོད་མནར་མེད་ལ་སོགས་པའི།།

​དམྱལ་བ་རྣམས་སུ་རྟག་ཏུ་སྡུག་བསྔལ་འགྱུར།། ༧༧

ཞེས་གསུངས་ཏེ། དེ་ནས་སྡུག་བསྔལ་རྒྱ་ཆེ་བའི་ཚུལ་ལས་དམྱལ་བའི་སྡུག་བསྔལ་འཆད་ཀྱི་ཡོད། འོ་ན་མུན་ནག་མཐའ་ཡས་པའི་ནང་དུ་ཞུགས་ནས་གང་འདྲ་ཡོང་གི་ཡོད་ཅེ་ན། སེམས་ཅན་ཉེས་པར་སྤྱད་པ་སྟེ་སྡིག་པ་མི་དགེ་བ་ཁོ་ན་སྤྱོད་པ་རྣམས་ལ། དམྱལ་བའི་གནས་རིས་བརྒྱད་ཀྱི་སྡུག་བསྔལ་སྨིན་ཡོང་གི་ཡོད། དེ་ཡང་ཡང་སོས། ཐིག་ནག །​རབ་ཏུ་ཚ་བ། བསྡུས་འཇོམས། ངུ་འབོད། མནར་མེད་ལ་སོགས་པའི་དམྱལ་བ་རྣམས་སུ་རྟག་ཏུ་སྡུག་བསྔལ་བར་འགྱུར། དེའི་ཕྱིར་ན་དམྱལ་བ་དེར་མི་སྐྱེ་བའི་ཐབས་ལ་བརྩོན་དགོས། འདི་ཡིས་ཚ་དམྱལ་བརྒྱད་ཀྱི་སྡུག་བསྔལ་སྤྱིར་བསྟན་པ་ཡིན་ནོ།།

གཉིས་པ་རྒྱས་པར་བཤད་པ་ལ་གཉིས། སྡུག་བསྔལ་ཤེས་པར་བྱ་བ། དེའི་རྒྱུ་སྤང་བར་གདམས་པའོ། །​དང་པོ་ལ་གཉིས། སྡུག་བསྔལ་དངོས། དེ་གང་ལ་ཅི་ལྟར་འབྱུང་ཚུལ་ལ་བསམ་པའོ། །​དང་པོ་ནི།​

ཁ་ཅིག་ཏིལ་བཞིན་འཚིར་ཏེ་དེ་བཞིན་གཞན།།

​ཕྱེ་མ་ཞིབ་མོ་བཞིན་དུ་ཕྱེ་མར་རློག།

​ཁ་ཅིག་སོག་ལེས་འདྲ་སྟེ་དེ་བཞིན་གཞན།།

​སྟ་རེ་མི་བཟད་སོ་རྣོན་རྣམས་ཀྱིས་གཤགས།། ༧༨

ཞེས་གསུངས་ཏེ། དེ་ནས་ཚ་དམྱལ་གྱི་སྡུག་བསྔལ་རྣམས་རེ་རེ་བཞིན་དུ་བསྟན་པ་ལ། དམྱལ་བ་བསྡུས་འཇོམས་ཀྱི་ནང་དུ་སྐྱེས་པའི་སེམས་ཅན་ཁ་ཅིག་ཏིལ་བཞིན་འཚིར་བ་སྟེ། ཏིལ་དེ་རྡོའི་བར་ལ་བཙིར་ནས་སྣུམ་བཏོན་གྱི་ཡོད་རེད། དཔེ་དེ་བཞིན་དུ་བསྡུས་འཇོམས་ཀྱི་དམྱལ་བའི་སེམས་ཅན་རྣམས་ལྕགས་ཀྱི་ཨན་དར་གྱི་བར་དུ་སྦྱར་ནས་བཙིར་འགྲོ་གི་ཡོད་པ་དང་། དེ་བཞིན་དུ་གཞན་ཁ་ཤས་ནི་ཕྱེ་མ་ཞིབ་མོ་རྩམ་པ་ནང་བཞིན་ཕྱེ་མར་རློག་འགྲོ་གི་ཡོད། ཡང་དམྱལ་བ་ཐིག་ནག་གི་གནས་སུ་སྐྱེས་པ་ཁ་ཅིག་ལུས་ལ་ཐིག་ནག་པོ་བརྒྱད་དང་བཅུ་དྲུག་ལ་སོགས་པ་བཏབ་ནས་སོག་ལེ་མེ་འབར་བས་འདྲ་བ་སྟེ་གཤག་པར་བྱེད་ཀྱི་རེད། དེ་བཞིན་དུ་གཞན་དག་འགའ་ཞིག་ནི་སོག་ལེ་མ་ཡིན་ན་ཡང་སྟ་རེ་ཤིན་ཏུ་མི་བཟད་པའི་སོ་རྣོན་པོ་རྣམས་ཀྱིས་གཤགས་ཏེ་གཅོད་པར་བྱེད། འདི་ཡིས་དམྱལ་བ་བསྡུས་འཇོམས་དང་ཐིག་ནག་གི་སྡུག་བསྔལ་བསྟན་པའོ།།

དེ་བཞིན་གཞན་དག་ཁྲོ་ཆུ་བཞུས་པ་ཡི།།​

ཁུ་བ་འབར་བ་འཁྲིགས་པ་ལྡུད་པར་བགྱིད།།

ཁ་ཅིག་ལྕགས་ཀྱི་གསལ་ཤིང་རབ་འབར་བ།།

​ཚེར་མ་ཅན་ལ་ཀུན་ཏུ་རྒྱུད་པར་བགྱིད།། ༧༩

ཅེས་གསུངས་ཏེ། དེ་བཞིན་དུ་གཞན་དག་ཐལ་ཚན་གྱི་ཆུ་བོ་རབ་མེད་ཀྱི་ནང་དུ་སྐྱེས་པ་རྣམས་ཁྲོ་ཆུ་མེ་འབར་བ་བཞུས་པའི་ཁུ་བ་མེ་འབར་བ་འཁྲིགས་པ་དེ་ཁའི་ནང་དུ་བླུགས་ནས་ལྡུད་པར་བྱེད། ཡང་ཚ་དམྱལ་ཁ་ཅིག་ལྕགས་ཀྱི་གསལ་ཤིང་མེ་རབ་ཏུ་འབར་བའི་ཚེར་མ་ཅན་ལ་ཕྲེང་བ་རྒྱུད་པ་བཞིན་རེ་རེ་བཞིན་དུ་རྒྱུད་པར་བྱེད་དོ།།

ཁ་ཅིག་ལྕགས་ཀྱི་མཆེ་བ་ལྡན་པའི་ཁྱི།།

​གཏུམ་པོས་དབད་ཅིང་ལག་པ་གནམ་དུ་བསྒྲེངས།།

དབང་མེད་གཞན་དག་ལྕགས་མཆུ་རྣོན་པོ་དང་།།

​སེན་མོ་མི་བཟད་ལྡན་པའི་ཁྭ་རྣམས་འཐོག། ༨༠

ཅེས་གསུངས་ཏེ། དེ་ནས་རལ་གྲི་ལོ་མའི་ནགས་ཚལ་གྱི་ནང་དུ་སྐྱེས་པ་རྣམས་ལས་ཁ་ཅིག་ལྕགས་ཀྱི་མཆེ་བ་ལྡན་པའི་ཁྱི་གཏུམ་པོས་དབད་ཅིང་སོ་བརྒྱབ། དེ་ནས་ན་ཚས་མ་བཟོད་ནས་ལག་པ་གནམ་དུ་སྒྲེང་དགོས་པ་དེ་འདྲ་ཡོད་རེད། དེ་བཞིན་དུ་ཁ་ཤས་རལ་གྲི་ལོ་མའི་ནགས་ཚལ་དེའི་ནང་དུ་ལས་ཀྱི་དབང་གིས་རང་དབང་མེད་པར་གཞན་དག་བྱ་ཁྭ་ཏ་ལྕགས་མཆུ་རྣོན་པོས་ཟ་བ་དང་། ཡང་ཁ་ཤས་ཁྱི་ཡིས་ཟ་གི་ཡོད་རེད། ཁ་ཤས་སེན་མོ་མི་བཟད་པ་དང་ལྡན་པའི་བྱ་ཁྭ་ཏ་རྣམས་ཀྱིས་རྣ་བ་དང་སྣ་སོགས་འཐོག་པ་སྟེ་བཀོག་ནས་བཟའ་འགྲོ་གི་ཡོད་རེད།​

ཁ་ཅིག་སྲིན་བུ་སྦུར་བ་སྣ་ཚོགས་དང་།།

​ཤ་སྦྲང་སྦྲང་མ་ནག་པོ་ཁྲི་ཕྲག་དག།

​རེག་ན་མི་བཟད་རྨ་སྲོལ་ཆེར་འབྱིན་པས།།

​ཟ་བར་བགྱིད་ཅིང་འགྲེ་ལྡོག་སྨྲེ་སྔགས་འདོན།། ༨༡

ཞེས་གསུངས་ཏེ། དེ་ནས་ཉེ་འཁོར་གྱི་སེམས་ཅན་ཁ་ཅིག་ནི་རོ་མྱགས་ཀྱི་འདམ་དུ་སྐྱེས་ནས། ལུས་ལས་བྱུང་བའི་སྲིན་བུ་དང་། སྦུར་བ་མདོག་དབྱིབས་རྣམ་པ་སྣ་ཚོགས་དང་། ཤ་སྦྲང་དང་སྦྲང་མ་ནག་པོ་ཁྲི་ཕྲག་མང་པོ་དག་གིས་མཆུ་ཡིས་རེག་པ་ན་མི་བཟད་པའི་རྨ་ཆེན་པོ་བཟོས་ནས་རྨ་སྲོལ་ཆེར་འབྱིན་པ་དང་། ལུས་པོ་ཐམས་ཅད་ཟ་བར་བགྱིད་ཅིང་སྡུག་བསྔལ་ཤིན་ཏུ་ཆེན་པོས་མ་བཟོད་ནས་ལུས་འགྲེ་ལྡོག་བརྒྱབ་པ་དང་། ངག་སྨྲེ་སྔགས་འདོན་པར་བྱེད་ཀྱི་ཡོད་རེད།​

ཁ་ཅིག་མདག་མེ་འབར་བའི་ཚོགས་སུ་ནི།།

​རྒྱུན་མི་འཆད་པར་རབ་བསྲེགས་ཁ་ཡང་བགྲད།།

ཁ་ཅིག་ལྕགས་ལས་བྱས་པའི་ཟངས་ཆེན་དུ།།

​སྤྱིའུ་ཚུགས་འབྲས་ཀྱི་ཅུད་འཕེད་བཞིན་དུ་འཚེད།། ༨༢

ཅེས་གསུངས་ཏེ། ཡང་ཚ་དམྱལ་ཁ་ཅིག་མདག་མ་ཚ་བོ་མེ་འབར་བསྡད་པ་དེ་འདྲའི་ཚོགས་སུ་ནི་རྒྱུན་མི་འཆད་པར་རབ་ཏུ་བསྲེགས། དེ་ནས་སྡུག་བསྔལ་མི་བཟོད་ནས་ཁ་ཡང་བགྲད་དགོས་པ་དེ་འདྲ་ཡོང་གི་ཡོད་རེད། ཡང་རབ་ཏུ་ཚ་བ་ཁ་ཅིག་ལྕགས་ལས་བྱས་པའི་ཟངས་ཆེན་པོ་མེ་འབར་བའི་ནང་དུ་ལུས་སྤྱིའུ་ཚུགས་སུ་བྱས་ནས། འབྲས་ཀྱི་ཅུད་འཕེད་དམ་འབྲས་ཟན་བཙོ་བ་བཞིན་དུ་འཚེད་ཅིང་བསྲེག་པར་བྱས་ནས་ཤིན་ཏུ་སྡུག་བསྔལ་ཆེན་པོ་མྱོང་གི་ཡོད་རེད།​

གཉིས་པ་དེ་གང་ལ་ཅི་ལྟར་འབྱུང་ཚུལ་བསམ་པ་ལ་གསུམ། ནམ་བྱུང་བའི་དུས་ལ་བསམ་པ། བྱུང་ན་མི་བཟོད་པའི་ཚུལ་ལ་བསམ་པ། མྱོང་བའི་ཡུན་རིང་ཐུང་ལ་བསམ་པའོ། །​དང་པོ་ནི།​

སྡིག་ཅན་དབུགས་དབྱུང་འགགས་པ་ཙམ་ཞིག་གི།།

​དུས་ཀྱིས་བར་དུ་ཆོད་རྣམས་དམྱལ་བ་ཡི།།

སྡུག་བསྔལ་གཞལ་ཡས་ཐོས་ནས་རྣམ་སྟོང་དུ།།

​མི་འཇིགས་གང་ལགས་རྡོ་རྗེའི་རང་བཞིན་ནོ།། ༨༣

ཞེས་གསུངས་ཏེ། སྡིག་པ་ཚབ་ཆེན་པོ་བསགས་བཞག་པ་རྣམས་མི་ཚེ་འདི་དང་དམྱལ་བའི་གནས་གཉིས་ཀྱི་བར་ཐག་ལ་ག་ཚོད་ཡོད་ཅེ་ན། དབུགས་དབྱུང་བ་སྟེ་དབུགས་འདི་ཕྱིར་བཏང་ནས་ནང་དུ་རྔུབ་མ་ཐུབ་པར་འགགས་པ་ཙམ་ཞིག་གི་རྗེས་ལ་དམྱལ་བའི་ནང་དུ་སྐྱེ་འགྲོ་གི་ཡོད་རེད། དེས་ན་དུས་ཡུན་རིང་པོ་ཡོད་མ་རེད། དབུགས་ཕར་བཏང་བ་དང་དབུགས་ཚུར་རྔུབ་པ་གཅིག་གི་བར་ཐག་གི་དུས་ཀྱིས་བར་དུ་ཆོད་པ་ཙམ་ཞིག་ཡོད་རེད། དེའི་རྗེས་སུ་དམྱལ་བ་ཡི་སྡུག་བསྔལ་དེ་རང་གི་སྟེང་དུ་མྱོང་བ་ཡིན་པའི་ཕྱིར་ན། ད་ལྟ་དེ་རྣམས་ཀྱིས་དམྱལ་བའི་སྡུག་བསྔལ་གཞལ་ཡས་པའམ་དཔག་ཏུ་མེད་པ་རྣམས་ཐོས་ནས་ཀྱང་རྣམ་པ་སྟོང་དུ་མི་འཇིགས་པ་སྟེ་སྐྲག་རྒྱུ་མེད་པ་གང་ཡིན་པ་དེ་རྡོ་རྗེ་ལྟ་བུ་ཞིག་རེད། དངོས་གནས་བྱས་ན་ཤིན་ཏུ་སྐྲག་དགོས་པ་དང་འཇིགས་དགོས་པ་ཞིག་རེད་གསུངས་པའོ།།

གཉིས་པ་བྱུང་ན་མི་བཟོད་པའི་ཚུལ་ལ་བསམ་པ་ལ་གསུམ། སྤྱིར་བསམ་པ། བྱེ་བྲག་ཏུ་བསམ་པ། དཔེ་བསམ་པའོ། །​དང་པོ་ནི།​

དམྱལ་བ་བྲིས་པ་མཐོང་དང་ཐོས་པ་དང་།།

​དྲན་དང་བཀླགས་དང་གཟུགས་སུ་བགྱིས་རྣམས་ཀྱང་།།

འཇིགས་པ་བསྐྱེད་པར་འགྱུར་ན་མི་བཟད་པའི།།

​རྣམ་སྨིན་ཉམས་སུ་མྱོང་ན་སྨོས་ཅི་འཚལ།། ༨༤

ཞེས་གསུངས་ཏེ། དམྱལ་བ་རི་མོ་ལ་བྲིས་བཞག་པ་མིག་གིས་མཐོང་བ་དང་། རྣ་བས་ཐོས་པ་དང་། སེམས་ལ་དྲན་པ་དང་། དམྱལ་བའི་སྡུག་བསྔལ་སྐོར་དཔེ་ཆའི་ནང་ལ་བྲིས་བཞག་པ་རྣམས་བཀླགས་པ་དང་། དེ་ནས་དམྱལ་བའི་སྡུག་བསྔལ་གཟུགས་སུ་བགྱིས་པ་རྣམས་ཀྱིས་ཀྱང་འཇིགས་པ་བསྐྱེད་པར་འགྱུར་ན། མི་བཟད་པའི་རྣམ་སྨིན་ཉམས་སུ་མྱོང་ན་སྨོས་ཅི་འཚལ་ཞེས་དམྱལ་བའི་སྡུག་བསྔལ་དེ་རང་གི་སྟེང་དུ་མྱོང་ཡོང་བའི་སྐབས་སུ་སྡུག་བསྔལ་བཟོད་མི་ཐུབ་པ་ཡོད་པ་སྨོས་ཅི་དགོས་གསུངས་པ་ཡིན་ནོ།།

གཉིས་པ་བྱེ་བྲག་ཏུ་བསམ་པ་ནི།​

བདེ་བ་ཀུན་གྱི་ནང་ནས་སྲིད་ཟད་པ།།

​བདེ་བའི་བདག་པོར་བགྱིད་པ་ཇི་ལྟ་བར།།

དེ་བཞིན་སྡུག་བསྔལ་ཀུན་གྱི་ནང་ན་ནི།།

​མནར་མེད་དམྱལ་བའི་སྡུག་བསྔལ་རབ་མི་བཟད།། ༨༥

ཅེས་གསུངས་ཏེ། བདེ་བ་ཐམས་ཅད་ཀྱི་ནང་ནས་ཁམས་གསུམ་གྱི་སྲིད་པ་མ་ལུས་པ་ཟད་པ་རྣམ་གྲོལ་གྱི་འབྲས་བུ་ནི། བདེ་བ་ཀུན་གྱི་ནང་ནས་མཆོག་ཏུ་གྱུར་པ་བདེ་བའི་དབང་པོའམ་བདག་པོ་ཡིན་པ་ཇི་ལྟ་བར། དེ་བཞིན་དུ་སྡུག་བསྔལ་ཐམས་ཅད་ཀྱི་ནང་ནས་མནར་མེད་པའི་དམྱལ་བའི་སྡུག་བསྔལ་དེ་རབ་ཏུ་མི་བཟད་པ་ཆེན་པོ་ཡོད་རེད་གསུངས་པའོ།།

གསུམ་པ་དཔེ་བསམ་པ་ནི།​

འདི་ན་ཉིན་གཅིག་མདུང་ཐུང་སུམ་བརྒྱ་ཡིས།།

​རབ་ཏུ་དྲག་བཏབ་སྡུག་བསྔལ་གང་ལགས་པ།།

དེས་ནི་དམྱལ་བའི་སྡུག་བསྔལ་ཆུང་ངུ་ལའང་།།

​འོལ་ཡང་མི་བགྱི་ཆར་ཡང་མི་ཕོད་དོ།། ༨༦

ཞེས་གསུངས་ཏེ། དེ་ཡང་དཔེར་ན་འཇིག་རྟེན་གྱི་ཁམས་འདི་ན་ཉིན་མ་གཅིག་ལ་མི་སུམ་བརྒྱ་ཡིས་མདུང་ཐུང་རེ་རེ་ཁུར་ནས་རབ་ཏུ་དྲག་ཏུ་བཏབ་པ་སྟེ། ཤུགས་ཆེན་པོས་ཡང་ནས་ཡང་དུ་རང་ལ་བཙུགས་ན། དེ་ལྟ་བུའི་སྡུག་བསྔལ་གང་ལགས་པ་དེ་ཡིས་ནི། དམྱལ་བའི་སྡུག་བསྔལ་ཆུང་ངུ་ལའང་འོལ་ཡང་མི་བགྱི་བ་སྟེ། དཔེ་ཡི་ཕྱོགས་ཙམ་མམ་འོལ་ཡང་མཚོན་ཐུབ་ཀྱི་མ་རེད། དེ་ཡི་ཆ་ཤས་ཙམ་མམ་ཆར་ཡང་འགྲན་མི་ཕོད་པ་ཡིན་གསུངས་པའོ།།

གསུམ་པ་མྱོང་བའི་ཡུན་རིང་ཐུང་ལ་བསམ་པ་ནི།​

དེ་ལྟར་སྡུག་བསྔལ་ཤིན་ཏུ་མི་བཟད་ལོ།།

​བྱེ་བ་ཕྲག་བརྒྱར་ཉམས་སུ་མྱོང་ཡང་ནི།།

ཇི་སྲིད་མི་དགེ་དེ་ཟད་མ་གྱུར་པ།།

​དེ་སྲིད་སྲོག་དང་བྲལ་བར་མི་འགྱུར་རོ།། ༨༧

ཞེས་གསུངས་ཏེ། དེ་ལྟར་གོང་དུ་བཤད་མ་ཐག་པའི་དམྱལ་བའི་སྡུག་བསྔལ་རྣམས་ཡུན་རིང་པོ་གང་འདྲ་མྱོང་གི་རེད་ཅེ་ན། དམྱལ་བའི་སྡུག་བསྔལ་ཤིན་ཏུ་མི་བཟད་པ་དེ་རྣམས་ལོ་བྱེ་བ་ཕྲག་བརྒྱ་ལ་ཉམས་སུ་མྱོང་བ་ཡིན་ན་ཡང་། ཇི་སྲིད་རྒྱུ་མི་དགེ་བའི་ལས་དེ་ཟད་པར་མ་གྱུར་པ། དེ་སྲིད་བར་དུ་འཚོ་བའི་སྲོག་དང་བྲལ་བར་མི་འགྱུར་བ་སྟེ་ཤི་ཐུབ་ཀྱི་ཡོད་མ་རེད་གསུངས་པའོ།།

གཉིས་པ་དེའི་རྒྱུ་སྤང་བར་གདམས་པ་ནི།​

མི་དགེའི་འབྲས་འདི་རྣམས་ཀྱི་ས་བོན་ནི།།

​ལུས་ངག་ཡིད་ཀྱི་ཉེས་སྤྱད་ཁྱོད་ཀྱིས་ནི།།

ཅི་ནས་དེ་རྡུལ་ཙམ་ཡང་མ་མཆིས་པ།།

​དེ་ལྟར་ཉིད་ཀྱི་རྩལ་གྱིས་འབད་པར་མཛོད།། ༨༨

ཅེས་གསུངས་ཏེ། མི་དགེ་བའི་འབྲས་བུ་དམྱལ་བ་ལ་སྐྱེ་བའི་རྒྱུའམ་ས་བོན་ནི། ལུས་ངག་ཡིད་གསུམ་གྱི་སྒོ་ནས་བསགས་པའི་ཉེས་སྤྱད་དམ་སྡིག་པ་མི་དགེ་བ་བྱས་པ་དེ་རེད། དེའི་སྒོ་ནས་དམྱལ་བ་ལ་སྐྱེ་བ་དང་། སྡུག་བསྔལ་མྱོང་བ་དེ་འདྲ་ཡོང་གི་ཡོད། དེས་ན་རྒྱལ་པོ་ཁྱེད་རང་གིས་གཟབ་གཟབ་བྱས་ནས་ཅི་ནས་ལུས་ངག་ཡིད་ཀྱི་ཉེས་པ་དེ་ཚོ་རྡུལ་ཙམ་ཡང་མ་མཆིས་པ་ཞིག །​རྒྱལ་པོ་ཁྱེད་ཉིད་ཀྱི་སྙིང་སྟོབས་དང་། ལུས་ཀྱི་སྟོབས་དང་། ལུས་ངག་ཡིད་གསུམ་གྱི་བརྩོན་འགྲུས་དང་། སྤོབས་པའི་རྩལ་གྱིས་སྡུག་བསྔལ་གྱི་རྒྱུ་སྡིག་པ་མི་དགེ་བ་རྣམས་ཀྱིས་མ་གོས་པ་ཞིག་ལ་འབད་བརྩོན་བྱེད་དགོས་གསུངས་པ་རེད། དེས་དམྱལ་བའི་སྡུག་བསྔལ་ཞུས་ཚར་བ་ཡིན།​

གཉིས་པ་དུད་འགྲོའི་སྡུག་བསྔལ་ལ་གཉིས། སྤྱི་ཡི་སྡུག་བསྔལ། བྱེ་བྲག་ཁ་འཐོར་གྱི་སྡུག་བསྔལ་ལོ། །​དང་པོ་ནི།​

དུད་འགྲོའི་སྐྱེ་གནས་ན་ཡང་གསོད་པ་དང་།།

​བཅིངས་དང་བརྡེག་སོགས་སྡུག་བསྔལ་སྣ་ཚོགས་པ།།

ཞི་འགྱུར་དགེ་བ་སྤངས་པ་རྣམས་ལ་ནི།།

​གཅིག་ལ་གཅིག་ཟ་ཤིན་ཏུ་མི་བཟད་པ།། ༨༩

ཞེས་གསུངས་ཏེ། དེའི་རྗེས་སུ་དུད་འགྲོ་སྤྱིའི་སྡུག་བསྔལ་བཤད་ཡོང་གི་ཡོད། དུད་འགྲོའི་སྐྱེ་གནས་ལ་སྐྱེས་ན་ཡང་ཁ་ཤས་ནི་གསད་འགྲོ་གི་ཡོད་པ་དང་། ཁ་ཤས་ནི་ཐག་པས་བཅིང་འགྲོ་གི་ཡོད་པ་དང་། ཁ་ཤས་ལ་ལྕག་སོགས་ཀྱིས་བརྡུང་བརྡེག་བྱས་པ་ལ་སོགས་པ་སྡུག་བསྔལ་སྣ་ཚོགས་པ་མྱོང་གི་ཡོད། དུད་འགྲོའི་སྐྱེ་གནས་སུ་སྐྱེ་དགོས་པའི་རྩ་བ་གང་ལ་ཐུག་གི་ཡོད་ཅེ་ན། དགེ་བ་སྤངས་ནས་དགེ་བ་མི་སྒྲུབ་པ་ལ་ཐུག་གི་ཡོད་རེད། དེས་ན་བདེ་སྐྱིད་དང་ཞི་བ་ཡོང་བར་འགྱུར་བའི་རྒྱུ་དགེ་བ་བསགས་ན་དུད་འགྲོ་ལ་སྐྱེ་གི་མ་རེད། ཡིན་ན་ཡང་དགེ་བ་མི་བསགས་པར་དགེ་བ་སྤངས་པ་རྣམས་ལ་ནི་དེ་ལྟ་བུའི་སྡུག་བསྔལ་མྱོང་གི་ཡོད། དེ་ཡང་དུད་འགྲོ་ལ་སྐྱེས་ནས་གཅིག་ལ་གཅིག་ཟ་བ་སོགས་ཤིན་ཏུ་མི་བཟད་པའི་སྡུག་བསྔལ་མྱོང་གི་རེད་གསུངས་པའོ།།

གཉིས་པ་བྱེ་བྲག་ཁ་འཐོར་གྱི་སྡུག་བསྔལ་ནི།​

ཁ་ཅིག་མུ་ཏིག་བལ་དང་རུས་པ་ཁྲག།

​ཤ་དང་པགས་པའི་ཆེད་དུ་འཆི་བར་འགྱུར།།

དབང་མེད་གཞན་དག་རྡོག་པ་ལག་པ་དང་།།

​ལྕག་དང་ལྕགས་ཀྱུ་གདབ་པས་བཏབ་སྟེ་བཀོལ།། ༩༠

ཞེས་གསུངས་ཏེ། དེའི་རྗེས་སུ་ཁ་འཐོར་བའི་དུད་འགྲོ་རྣམས་ཀྱི་སྡུག་བསྔལ་བསྟན་པ་རེད། ཁ་འཐོར་བ་ཟེར་ན་མི་དང་མཉམ་དུ་སྡོད་མཁན་གྱི་དུད་འགྲོ་ཕལ་ཆེ་བ་ལ་གོ་གི་ཡོད་པ་འདྲ། དེ་ཡང་། དུད་འགྲོ་ཁ་ཅིག་ནི་དཔེར་ན་མུ་ཏིག་གི་ཉ་ལྟ་བུ་ཞིག་ཡིན་ན། ཁོག་པའི་ནང་ལ་མུ་ཏིག་ཡོད་པ་ལ་བརྟེན་ནས་མུ་ཏིག་གི་ཆེད་དུ་སྲོག་དོར་ནས་ཤི་དགོས་ཀྱི་ཡོད་པ་དང་། གཙོད་དང་ལུག་ལ་སོགས་པ་ལྟ་བུ་ཞིག་ཡིན་ན་ཁོ་རང་ཚོའི་སྤུ་དང་བལ་ལ་བརྟེན་ནས་ཤི་དགོས་ཀྱི་ཡོད་པ་དང་། དེ་བཞིན་དུ་གླང་པོ་ཆེ་ལ་སོགས་པ་རུས་པའི་ཆེད་དུ་ཤི་དགོས་ཀྱི་ཡོད། གླ་བ་ལ་སོགས་པ་ཁྲག་གི་ཆེད་དུ་ཤི་དགོས་ཀྱི་ཡོད། བ་གླང་ལ་སོགས་པ་ཤའི་ཆེད་དུ་ཤི་དགོས་པ་དང་། སྟག་དང་གཟིགས་ལ་སོགས་པ་པགས་པའི་ཆེད་དུ་འཆི་བར་འགྱུར་གྱི་ཡོད་རེད།​

ཡང་དུད་འགྲོ་ཁ་ཤས་བསད་ནས་མ་ཤི་ན་ཡང་རང་དབང་མེད་པར་མི་གཞན་དག་གིས་རྡོག་པ་སྟེ་རྐང་པ་དང་ལག་པ་ལ་ཐག་པ་བཏགས་ནས་འཐེན་འགྲོ་གི་ཡོད་པ་དང་། འགའ་ཞིག་རྐང་པ་ལ་ལྕགས་བཏགས་ནས་འཐེན་འགྲོ་གི་ཡོད། དེ་བཞིན་དུ་སྣ་ལ་ལྕགས་ཀྱུ་བཏགས་ནས་འཁྲིད་འགྲོ་གི་ཡོད་པ་དང་། འགའ་ཞིག་ལྕག་ཚན་དང་ལྕགས་ཀྱུ་དང་དབྱུག་པ་སོགས་གདབ་པས་བཏབ་སྟེ་ལས་ཀ་ལ་བཀོལ་ནས་སྡུག་བསྔལ་རྣམ་པ་སྣ་ཚོགས་པ་མྱོང་གི་ཡོད་རེད། འདི་ཡིས་དུད་འགྲོའི་སྡུག་བསྔལ་བཤད་པའོ།།

གསུམ་པ་ཡི་དྭགས་ཀྱི་སྡུག་བསྔལ་ལ་གཉིས། མདོར་བསྟན་པ། རྒྱས་པར་བཤད་པའོ། །​དང་པོ་ནི།​

ཡི་དྭགས་ན་ཡང་འདོད་པས་ཕོངས་པ་ཡིས།།

​བསྐྱེད་པའི་སྡུག་བསྔལ་རྒྱུན་ཆགས་མི་འཆོས་པ།།

བཀྲེས་སྐོམ་གྲང་དྲོ་ངལ་དང་འཇིགས་པ་ཡིས།།

​བསྐྱེད་པ་ཤིན་ཏུ་མི་བཟད་བསྟེན་འཚལ་ལོ།། ༩༡

ཞེས་གསུངས་ཏེ། ཡི་དྭགས་སུ་སྐྱེས་ན་སྡུག་བསྔལ་གང་འདྲ་མྱོང་གི་ཡོད་རེད་ཅེ་ན། འདོད་པས་ཕོངས་པ་སྟེ་འདོད་པ་ཆེན་པོ་བྱས། སེར་སྣ་ཆེན་པོ་བྱས། དེ་ཡིས་བསྐྱེད་པའི་སྡུག་བསྔལ་རྣམ་པ་སྣ་ཚོགས་པ། སྡུག་བསྔལ་རྒྱུན་ཆགས་པ། དེ་ཡང་མི་འཆོས་པ་སྟེ་བཅོས་སུ་མེད་པ། སྐབས་འགར་གྲོད་ཁོག་ལྟོགས་ཏེ་བཀྲེས། སྐབས་འགར་ཁ་སྐོམ། སྐབས་འགར་གཟུགས་པོ་གྲང་། སྐབས་འགར་ཚད་པས་ཚིག་ནས་དྲོ་ཆེ། སྐབས་འགར་ཟས་གོས་བཙལ་ནས་འགྲོ་བ་སོགས་དཀའ་ལས་ཆེན་པོས་ངལ་བ་དང་། སྐབས་འགར་གཞན་གྱིས་གནོད་པ་ལ་སོགས་པའི་འཇིགས་སྐྲག་ཆེན་པོས་བསྐྱེད་པའི་སྡུག་བསྔལ་ཤིན་ཏུ་མི་བཟད་པ་བསྟེན་པར་འཚལ་ལོ་ཞེས་དེ་འདྲ་ཡོང་གི་ཡོད་གསུངས་པ་རེད། འདི་ཡིས་ཡི་དྭགས་ལ་སྡུག་བསྔལ་རྣམ་པ་སྣ་ཚོགས་པ་ཡོད་པར་བསྟན་པ་ཡིན་ནོ།།

གཉིས་པ་རྒྱས་པར་བཤད་པ་ལ་གཉིས། སྡུག་བསྔལ་དང་། དེའི་རྒྱུའོ། །​དང་པོ་ལ་གཉིས། སྡུག་བསྔལ་དངོས། དེ་ཇི་ཙམ་མྱོང་བའི་ཡུན་ནོ། །​དང་པོ་ནི།​

ཁ་ཅིག་ཁ་ནི་ཁབ་ཀྱི་མིག་ཙམ་ལ།།

​ལྟོ་བ་རི་ཡི་གཏོས་ཙམ་བཀྲེས་པས་ཉེན།།

མི་གཙང་གྱི་ནར་བོར་བ་ཅུང་ཟད་ཀྱང་།།

​འཚལ་བའི་མཐུ་དང་ལྡན་པ་མ་ལགས་སོ།། ༩༢

ཞེས་གསུངས་ཏེ། ཡི་དྭགས་ཁ་ཅིག་ཁ་ནི་ཆུང་ཆུང་ཁབ་ཀྱི་མིག་ཙམ་ལ། གྲོད་ཁོག་ཆེན་པོ་ལྟོ་བ་རི་ཡི་གཏོས་ཙམ་དུ་ཆེ་བ་ཡོད་པས། བཀྲེས་པས་ཉེན་པ་སྟེ། གྲོད་ཁོག་ལྟོགས་ནས་སྡུག་བསྔལ་ཆེན་པོ་ཡོད། ཁ་ནས་ཐར་ན་ཡང་ཁོག་པ་ཆེན་པོ་ཡོད་པས་ཕན་ཐོགས་གང་ཡང་མི་བྱུང་བ་ཡིན། ཡང་ཡི་དྭགས་ཁ་ཤས་ནི་ཐ་ན་མི་གཙང་བ་སྣབས་དང་ཁ་ལུད་ལ་སོགས་པ་གྱི་ནར་བོར་བ་སྟེ་བདག་པོ་མེད་པ་གཡུགས་བཞག་པ་རྣམས་ཀྱང་འཐོབ་ཀྱི་ཡོད་མ་རེད། དེ་ལྟ་བུ་ཅུང་ཟད་ཀྱང་འཚལ་བའམ་ཟ་བའི་མཐུ་དང་ནུས་པ་ལྡན་པ་མ་ལགས་སོ།།

ཁ་ཅིག་པགས་རུས་ལུས་ཤིང་གཅེར་བུ་སྟེ།།​

ཏ་ལའི་ཡང་ཏོག་བསྐམས་པ་ལྟ་བུ་ལགས།།

ཁ་ཅིག་མཚན་ཞིང་ཁ་ནས་འབར་བ་སྟེ།།

​ཟས་སུ་འབར་བའི་ཁར་བབས་བྱེ་མ་འཚལ།། ༩༣

ཞེས་གསུངས་ཏེ། ཁ་ཅིག་ཤིན་ཏུ་གྲོད་ཁོག་ལྟོགས་ནས་པགས་པ་དང་རུས་པ་རྐྱང་པ་ལུས་ཤིང་། དེ་ལ་གོས་མེད་པའི་གཅེར་བུ་སྟེ། དཔེར་ན་ཤིང་ཏ་ལའི་ཡང་ཏོག་སྟེ་མགོའི་རྩེ་མོ་བསྐམས་པ་བཞིན་དུ་གཟུགས་པོ་ཐམས་ཅད་སྐམ་པོ་རེད་འགྲོ་གི་ཡོད། ཡང་ཁ་ཅིག་མཚན་རེ་རེ་ཞིང་མཚན་མོ་ཐམས་ཅད་དུ་ལྟོགས་དྲགས་ནས་ཁ་ནས་མེ་འབར་གྱི་ཡོད། ཟས་སུ་གང་ཟ་གི་ཡོད་ཅེ་ན། མེ་འབར་བའི་ཁའི་སྟེང་དུ་བབས་པའི་བྱེ་མ་ཚ་པོ་འཚལ་བའམ་ཟ་གི་ཡོད། དེ་ཡང་བྱེ་མ་ཚ་པོ་ཏོག་ཙམ་གཏོར་ཡོང་དུས་བྱེ་མ་ཚ་པོ་དེ་ཁོག་པའི་ནང་ལ་སོང་ནས་སྡུག་བསྔལ་ཆེན་པོ་སྐྱེད་པར་བྱེད་ཀྱི་རེད། དེ་ལ་བརྟེན་ནས་གྲོད་ཁོག་ལྟོགས་རྒྱུ་དེ་ཕར་བརྗེད་འགྲོ་བ་ནང་བཞིན་ཡོང་གི་ཡོད་རེད།​

སྨད་རིགས་འགའ་ནི་རྣག་དང་ཕྱི་ས་དང་།།

​ཁྲག་སོགས་མི་གཙང་བ་ཡང་མི་རྙེད་དེ།།

ཕན་ཚུན་གདོང་དུ་འཚོག་ཅིང་མགྲིན་པ་ནས།།

​ལྦ་བ་བྱུང་བ་སྨིན་པའི་རྣག་འཚལ་ལོ།། ༩༤

ཞེས་གསུངས་ཏེ། དེ་ནས་ཡི་དྭགས་སུ་སྐྱེ་བ་སྨད་པའི་རིགས་སུ་གནས་པ་སྡུག་ཤོས་འགའ་ཞིག་ནི། རྣག་འདྲ་པོ་དང་། ཕྱི་ས་སྟེ་བཙོག་པ་འདྲ་པོ་དང་། ཁྲག་ལ་སོགས་པ་མི་གཙང་བ་ཡང་བཟའ་རྒྱུ་རྙེད་ཀྱི་ཡོད་མ་རེད། འོ་ན་དེ་དག་གི་འཚོ་བྱེད་གང་རེད་ཅེ་ན། ཕན་ཚུན་གཅིག་གིས་གཅིག་ལ་འཁྲུགས་པ་བརྒྱབ། འཁྲུགས་པ་བརྒྱབ་ནས་གདོང་དུ་འཚོག་ཅིང་། དེ་ལས་ཁྲག་རྣག་ཏོག་ཙམ་བྱུང་ན་དེ་བཟས་ནས་ཁོག་པའི་ནང་དུ་འགྲོ། དེ་ཡིས་འཚོ་བྱེད་བྱེད། ཁ་ཤས་ལ་མགྲིན་པ་ནས་ལྦ་བ་ཆེན་པོ་ཞིག་བྱུང་ནས་དེ་རུལ། དེ་སྨིན་པའི་རྣག་བཟས་ནས་འཚོ་དགོས་པ་དེ་འདྲ་ཡོང་གི་ཡོད་རེད།​

ཡི་དྭགས་རྣམས་ལ་སོས་ཀའི་དུས་སུ་ནི།།

​ཟླ་བའང་ཚ་ལ་དགུན་ནི་ཉི་མའང་གྲང་།།

ལྗོན་ཤིང་འབྲས་བུ་མེད་འགྱུར་འདི་དག་གིས།།

​བལྟས་པ་ཙམ་གྱིས་ཀླུང་ཡང་བསྐམ་པར་འགྱུར།། ༩༥

ཞེས་གསུངས་ཏེ། དེ་ལྟར་ཡི་དྭགས་རྣམས་ལ་མི་འདོད་པ་རྣམ་པ་སྣ་ཚོགས་པ་བྱུང་བའི་རྒྱུ་ལ་བརྟེན་ནས། སོས་ཀའི་དུས་སུ་ཚ་བ་རྒྱས་ཡོང་བའི་སྐབས་སུ་ནི་མཚན་མོ་ཟླ་བ་ཤར་བ་ཡང་ཚ་པོ་ཡོད་རེད། དེ་ནས་དགུན་ཁ་གྲང་བའི་སྐབས་སུ་ནི་ཉི་མའང་གྲང་མོ་རེད། སོ་སོའི་སྣང་བ་ལ་སྡུག་པོ་དེ་འདྲ་འཆར་གྱི་ཡོད། ཡི་དྭགས་ཁོ་རང་གི་སེར་སྣའི་ལས་ཀྱིས་གྲུབ་པ་ཡིན་པས། ལྗོན་ཤིང་ཡག་པོ་འབྲས་བུ་དང་ལྡན་པ་ཞིག་མཐོང་ན། དེའི་རྩ་ལ་འགྲོ་སྐབས་འབྲས་བུ་དེ་མེད་པར་འགྱུར་འགྲོ་གི་ཡོད་རེད། ཡང་ཆུ་ཀླུང་སྟེ་ཆུ་བོ་ཆེན་པོ་ཞིག་འབབ་འགྲོ་གི་ཡོད་ན་ཡང་། འདི་དག་གིས་ཕར་རྒྱང་ནས་བལྟས་པ་ཙམ་གྱིས་ཆུ་ཀླུང་དེ་ཡང་བསྐམ་པར་འགྱུར་འགྲོ་གི་ཡོད་རེད། དེས་ན་དེ་དག་གིས་ཤིང་ཏོག་གི་འབྲས་བུ་བཟའ་བ་དང་ཆུ་འཐུང་ཡག་རྙེད་ཀྱི་ཡོད་མ་རེད།​

གཉིས་པ་དེ་ཇི་ཙམ་མྱོང་བའི་ཡུན་ནི།​

བར་ཆད་མེད་པར་སྡུག་བསྔལ་བསྟེན་གྱུར་པ།།

​ཉེས་པར་སྤྱད་པའི་ལས་ཀྱི་ཞགས་པ་ནི།།

སྲ་བས་བཅིངས་པའི་ལུས་ཅན་ཁ་ཅིག་ལོ།།

​ལྔ་སྟོང་དག་དང་ཁྲིར་ཡང་འཆི་མི་འགྱུར།། ༩༦

ཞེས་གསུངས་ཏེ། དེ་ལྟར་བར་ཆད་པ་མེད་པར་སྡུག་བསྔལ་བསྟེན་པར་འགྱུར་བ་སྟེ། རྟག་པར་བཀྲེས་ཤིང་སྐོམ་པ་དང་། འཁྲུགས་པ་ཤོར་བ་དང་། ཚ་བས་མནར་བ་དང་། གྲང་བས་མནར་བ་སོགས་སྡུག་བསྔལ་དེ་འདྲ་མྱོང་གི་ཡོད་རེད། འོ་ན་དེ་ལྟ་བུའི་སྡུག་བསྔལ་མྱོང་བ་དེ་ལས་གང་བྱས་ནས་མྱོང་གི་ཡོད་ཅེ་ན། ཉེས་པར་སྤྱད་པ་སྟེ་སྡིག་པ་མི་དགེ་བ་བསགས་པ་ལ་བརྟེན་ནས་འབྱུང་གི་ཡོད་རེད། སྡིག་པ་མི་དགེ་བ་བསགས་པའི་ལས་ཀྱི་ཞགས་པ་ནི་སྲ་བ་སྟེ་ཤིན་ཏུ་མཁྲེགས་པོ་ཡིན། ལས་དེ་ཞགས་པ་ལྟ་བུ་ལ་དཔེ་བཞག་ནས། དཔེར་ན་ཞགས་པ་མཁྲེགས་པོ་ཞིག་གིས་བསྡམས་བཞག་ན་ཐར་གྱི་ཡོད་མ་རེད་ལ། དཔེ་དེ་བཞིན་དུ་ལུས་ཅན་དེ་དག་ལས་ཀྱི་ཞགས་པ་ནག་པོ་དེས་བཅིངས་ཚར་དུས། དེ་ནས་ཡི་དྭགས་ཀྱི་གནས་སུ་སྐྱེས། ཡི་དྭགས་ཀྱི་གནས་སུ་སྐྱེས་ནས་ཁ་ཅིག་ལོ་ལྔ་སྟོང་དང་། ཁ་ཤས་ལོ་ཁྲིར་ཡང་འཆི་བར་མི་འགྱུར་བ་ཡུན་རིང་པོ་དེ་འདྲར་བཀྲེས་སྐོམ་གྱི་སྡུག་བསྔལ་མྱངས་ནས་བསྡད་དགོས་ཀྱི་ཡོད་རེད།​

གཉིས་པ་དེའི་རྒྱུ་ནི།​

དེ་ལྟར་ཡི་དྭགས་རྣམས་ཀྱིས་སྣ་ཚོགས་པའི།།

​སྡུག་བསྔལ་རོ་གཅིག་ཐོབ་པ་གང་ལགས་པ།།

དེ་ཡི་རྒྱུ་ནི་སྐྱེ་བོ་འཇུངས་དགའ་བ།།

​སེར་སྣ་འཕགས་མིན་ལགས་པར་སངས་རྒྱས་གསུངས།། ༩༧

ཞེས་གསུངས་ཏེ། དེ་ལྟར་ཡི་དྭགས་རྣམས་ཀྱིས་སྡུག་བསྔལ་རྣམ་པ་སྣ་ཚོགས་པ་མྱོང་གི་ཡོད་ཀྱང་། སྐབས་འགར་བདེ་བའི་ཚོར་བ་ལྟ་བུ་འབྱུང་གི་ཡོད་རེད་དམ་ཞེ་ན། སྡུག་བསྔལ་རོ་གཅིག་མ་གཏོགས་བདེ་བའི་གོ་སྐབས་དང་སྐྱིད་པོའི་སྣང་བ་ལྟ་བུ་རྩ་ནས་འཐོབ་ཀྱི་ཡོད་མ་རེད། སྡུག་བསྔལ་ཁོ་ན་ཐོབ་པ་གང་ལགས་པ་དེའི་རྒྱུ་གང་ཡིན་ཞེ་ན། དེ་ཡི་རྒྱུ་ནི་སྐྱེ་བོ་འཇུངས་པ་ལ་དགའ་བ་སྟེ་ཤིན་ཏུ་སེར་སྣ་ཆེན་པོ། སོ་སོས་ཀྱང་རྩ་ནས་ལོངས་སྤྱོད་མི་ཐུབ་པ། གཞན་ལ་ཡང་སྦྱིན་པ་གཏོང་མི་ཐུབ་པའི་སེར་སྣ་དེ་རེད། དེ་ལྟ་བུའི་སེར་སྣ་དེ་འཕགས་པ་རྣམས་ཀྱི་ཆོས་མ་ཡིན་པ་དང་། ཡི་དྭགས་ཀྱི་གནས་སུ་སྐྱེ་བར་བྱེད་པའི་རྒྱུ་ཡིན་པར་སངས་རྒྱས་བཅོམ་ལྡན་འདས་ཀྱིས་གསུངས། དེ་ཡང་། མདོ་སྡུད་པ་ལས།​

སེར་སྣ་ཅན་ནི་ཡི་དྭགས་གནས་སུ་སྐྱེ་བར་འགྱུར།།

ཅི་སྟེ་མིར་སྐྱེ་ན་ཡང་དེ་ཚེ་དབུལ་པོར་འགྱུར།།​​

​ཞེས་སོ། །དེ་རྣམས་ཀྱིས་ངན་སོང་གསུམ་གྱི་སྡུག་བསྔལ་བསྟན་ཟིན་ཏོ།།

བཞི་པ་ལྷ་ཡི་སྡུག་བསྔལ་ལ་གཉིས། མདོར་བསྟན་པ། རྒྱས་པར་བཤད་པའོ། །​དང་པོ་ནི།​

མཐོ་རིས་ན་ཡང་བདེ་ཆེན་དེ་དག་གི།།

​འཆི་འཕོའི་སྡུག་བསྔལ་ཉིད་ནི་དེ་བས་ཆེ།།

དེ་ལྟར་བསམས་ནས་ཡ་རབས་རྣམས་ཀྱིས་ནི།།

​ཟད་འགྱུར་མཐོ་རིས་སླད་དུ་སྲེད་མི་བགྱི།། ༩༨

ཞེས་གསུངས་ཏེ། དེ་ནས་མཐོ་རིས་ཀྱི་སྡུག་བསྔལ་གསུང་གི་ཡོད་རེད། དེ་ལས་དང་པོ་ལྷའི་སྡུག་བསྔལ་བཤད་པ་ལ། མཐོ་རིས་ན་ཡང་བདེ་ཆེན་ཞེས་ལྷ་ལ་སྐྱེས་ན་སྤྱིར་བདེ་བ་ཆེན་པོ་ཡོད་ཀྱང་། སྡུག་བསྔལ་གྱི་དབང་དུ་བྱས་ན་ལྷ་ལ་འཆི་འཕོ་ལྟུང་གི་སྡུག་བསྔལ་མྱོང་གི་ཡོད། དེ་དག་གི་འཆི་འཕོ་ལྟུང་གི་སྡུག་བསྔལ་ཉིད་ནི་དམྱལ་བ་དང་ཡི་དྭགས་དང་དུད་འགྲོའི་སྡུག་བསྔལ་ལས་ཀྱང་ཆེ། དཔེར་ན་ལུས་ཀྱི་སྡུག་བསྔལ་དེ་དམྱལ་བ་མནར་མེད་པ་ཆེ་ཡང་། སེམས་ཀྱི་སྡུག་བསྔལ་དེ་ལྷ་འཆི་འཕོ་ལྟུང་གི་སྡུག་བསྔལ་ཆེ་གི་ཡོད་རེད།​

དེ་ལྟར་ངན་སོང་གསུམ་གྱི་སྡུག་བསྔལ་ལས་ཀྱང་ཆེ་བ་ལ་བསམས་ནས། སྐྱེ་བོ་ཡ་རབས་ཅན། སྤྱོད་པ་བཟང་པོ་ཅན། ཀུན་སློང་བཟང་པོ་ཅན། དེ་རྣམས་ཀྱིས་དགེ་བ་བསྒྲུབ་དགོས། དགེ་བ་སྒྲུབ་པ་དེ་ཡང་སོ་སོ་དངོས་ནས་འཁོར་བ་ལས་ཐར་བའི་ཆེད་དུ་དགེ་བའི་རྩ་བ་དེ་བསྒྲུབ་དགོས་ཀྱི་རེད་མ་གཏོགས། མཐོ་རིས་ལྷ་མིའི་གནས་སུ་སྐྱེ་བའི་ཆེད་དུ་དགེ་བ་བསགས་ན་དེ་ཙམ་ཕན་ཐོགས་ཡོད་མ་རེད། གང་ཡིན་ཞེ་ན། དགེ་བ་དེས་མཐོ་རིས་ཀྱི་བདེ་བ་ཐོབ་ན་ཡང་བདེ་བ་དེ་ཟད་པར་འགྱུར་བ་ཡིན་པའི་ཕྱིར་ན། ང་རང་གནས་སྐབས་མཐོ་རིས་ལྷའི་གནས་སུ་སྐྱེས་ན་བསམ་པ་ལྟ་བུ་མཐོ་རིས་ཀྱི་སླད་དུ་སྲེད་པའམ་འདོད་པ་མི་བགྱི་བ་སྟེ་སྲེད་པ་སྐྱེ་མི་ཉན་གསུངས་པའོ།།

གཉིས་པ་རྒྱས་པར་བཤད་པ་ནི།​

ལུས་ཀྱི་ཁ་དོག་མི་སྡུག་འགྱུར་བ་དང་།།

​སྟན་ལ་མི་དགའ་མེ་ཏོག་ཕྲེང་རྙིང་དང་།།

གོས་ལ་དྲི་མ་ཆགས་དང་ལུས་ལས་ནི།།

​སྔོན་ཆད་མེད་པའི་རྔུལ་འབྱུང་ཞེས་བགྱི་བ།། ༩༩

ཞེས་གསུངས་ཏེ། ལྷ་ལ་འཆི་འཕོ་ལྟུང་གི་སྡུག་བསྔལ་མྱོང་དུས་གང་འདྲ་ཡོང་གི་ཡོད་རེད་ཅེ་ན། ལྷ་ལ་འཆི་ལྟས་ལྔ་ཟེར་བ་ཞིག་ཡོང་གི་ཡོད། འཆི་ལྟས་ལྔ་ནི། དང་པོ་ལུས་ཀྱི་ཁ་དོག་མི་སྡུག་པར་འགྱུར་བ་དེ་རེད། དེ་ཡང་སྤྱིར་བཏང་ལྷའི་ལུས་དེ་གཟི་བརྗིད་དང་བཀྲག་མདངས་ཆེན་པོ་ཡོད་ཀྱང་། འཆི་རན་ཁ་ལ་ལུས་ཀྱི་ཁ་དོག་ཐམས་ཅད་བཀྲག་མདངས་མེད་པ་སྡུག་པོར་འགྱུར་འགྲོ། དེའི་དུས་སུ་འཆི་ལྟས་ཡོང་གི་ཡོད་རེད།​

འཆི་ལྟས་གཉིས་པ་སྟན་ལ་མི་དགའ་བ་ནི། དེ་བཞིན་ལྷ་རྣམས་རྒྱུན་དུ་རང་གི་སྟན་ལ་ཇི་ཙམ་བསྡད་ན་ཡང་མི་དགའ་བ་དང་སྐྱིད་པོ་མེད་པ་རྩ་ནས་མི་ཡོང་ཡང་། འཆི་རན་ཁ་ལ་རང་གི་སྟན་ལ་མི་དགའ་བ་འགྱུར་འགྲོ། གསུམ་པ་མེ་ཏོག་གི་ཕྲེང་བ་རྙིང་པར་གྱུར་པ་ནི། ལྷ་རྣམས་རྒྱུན་དུ་མེ་ཏོག་གི་ཕྲེང་བའི་རྒྱན་ཆ་བཏགས་ནས་རྩ་ནས་རྙིང་རྒྱུ་མེད་པ་རྟག་པར་གྱོན་ཐུབ་པ་དེ་འདྲ་ཡོད་ཀྱང་། འཆི་རན་ཁ་ལ་མེ་ཏོག་གི་ཕྲེང་བ་དེ་རྙིང་པ་ཆགས་འགྲོ། བཞི་པ་གོས་ལ་དྲི་མ་ཆགས་པ་ནི། དེ་བཞིན་དུ་རྒྱུན་དུ་ལྷའི་གོས་རྣམས་གྱོན་དུས་དྲེག་པ་རྩ་ནས་ཆགས་ཡག་མེད་ཀྱང་། འཆི་རན་ཁ་དེར་གོས་ལ་དྲི་མ་ཆགས། ལྔ་པ་ལུས་ལས་རྔུལ་བྱུང་བ་ནི། ཡང་རྒྱུན་དུ་ལྷ་རྣམས་ག་ཚོད་རྩེད་མོ་བརྩེས་ཀྱང་དཀའ་ལས་ཁག་རྒྱུ་དང་ལུས་ལས་རྔུལ་འབྱུང་ཡག་མེད་ཀྱང་། འཆི་རན་ཁ་ལ་ལུས་ལས་ནི་སྔོན་ཆད་རྩ་ནས་མེད་པའི་རྔུལ་འབྱུང་ངོ་།།

མཐོ་རིས་འཆི་འཕོ་སྦྲོན་བགྱིད་འཆི་ལྟས་ལྔ།།

​ལྷ་ཡུལ་གནས་པའི་ལྷ་རྣམས་ལ་འབྱུང་སྟེ།།

ས་སྟེང་མི་རྣམས་འཆི་བར་འགྱུར་པ་དག།

​སྦྲོན་པར་བྱེད་པའི་འཆི་ལྟས་རྣམས་དང་འདྲ།། ༡༠༠

ཞེས་གསུངས་ཏེ། མཐོ་རིས་ལྷའི་གནས་སུ་ད་ཁྱེད་རང་འཆིའོ་ཞེས་པའི་འཆི་འཕོ་བ་སྦྲོན་པར་བགྱིད་པའི་འཆི་ལྟས་སམ་འཆི་རྟགས་རྣམ་པ་ལྔ་པོ་དེ་ལྷའི་ཡུལ་ན་གནས་པའི་ལྷ་རྣམས་ལ་འབྱུང་སྟེ། དཔེར་ན་ས་སྟེང་གི་མི་རྣམས་ལ་འཆི་བར་འགྱུར་པ་དག་གི་ཚེ་སྦྲོན་པར་བྱེད་པའི་འཆི་ལྟས་རྣམས་དང་འདྲ་བའོ། །​དེ་ཡང་སྨན་པས་ད་ཁྱེད་རང་ཤི་ས་རེད་ཟེར་བ་བཞིན་འཆི་ལྟས་ཤིག་ཡོང་གི་ཡོད་རེད།​

ལྷ་ཡི་འཇིག་རྟེན་དག་ནས་འཕོས་པ་ལ།།

​གལ་ཏེ་དགེ་བའི་ལྷག་མ་འགའ་མེད་ན།།

དེ་ནས་དབང་མེད་དུད་འགྲོ་ཡི་དྭགས་དང་།།

​དམྱལ་བར་གནས་པ་གང་ཡང་རུང་བར་འགྱུར།། ༡༠༡

ཞེས་གསུངས་ཏེ། ལྷ་ལ་འཆི་འཕོ་ལྟུང་གི་སྡུག་བསྔལ་ཁོ་ནས་ཚད་ཀྱི་མ་རེད། ཤི་ནས་ཀྱང་ཡག་པོ་མི་ཡོང་། ལྷ་ཡི་འཇིག་རྟེན་དག་ནས་འཆི་འཕོས་པ་ལ་མཐོ་རིས་སུ་སྐྱེ་བའི་རྒྱུ་དགེ་བའི་ལྷག་མ་འགའ་ཡོད་ན་ཡག་པོ་རེད་མ་གཏོགས། གལ་ཏེ་དགེ་བའི་ལྷག་མ་འགའ་ཡང་མེད་ན། དེ་ནས་རང་དབང་མེད་པར་ཡང་ན་དུད་འགྲོ་ལ་སྐྱེ། ཡང་ན་ཡི་དྭགས་ལ་སྐྱེ། ཡང་ན་དམྱལ་བའི་གནས་གང་ཡང་རུང་བར་སྐྱེ་བར་འགྱུར། འདི་ཡིས་ལྷ་ཡི་སྡུག་བསྔལ་ཞུས་ཟིན་པ་ཡིན་ནོ།།

ལྔ་པ་ལྷ་མིན་གྱི་སྡུག་བསྔལ་ནི།​

ལྷ་མིན་དག་ནའང་རང་བཞིན་གྱིས་ལྷ་ཡི།།

​དཔལ་ལ་སྡང་ཕྱིར་ཡིད་ཀྱི་སྡུག་བསྔལ་ཆེ།།

དེ་དག་བློ་དང་ལྡན་ཡང་འགྲོ་བ་ཡི།།

​སྒྲིབ་པས་བདེན་པ་མཐོང་བ་མ་མཆིས་སོ།། ༡༠༢

ཞེས་གསུངས་ཏེ། འགྲོ་བ་རིགས་དྲུག་གི་སྡུག་བསྔལ་ལས། དམྱལ་བ། ཡི་དྭགས། དུད་འགྲོ། ལྷའི་སྡུག་བསྔལ་རྣམས་གོང་དུ་ཞུས་ཟིན་ནས། ལྷ་མ་ཡིན་གྱི་སྡུག་བསྔལ་ཞུ་བའི་སྐབས་ལ། ལྷ་མ་ཡིན་གྱི་གནས་དག་ལ་སྡུག་བསྔལ་རྣམ་པ་གཉིས་ཡོད་རེད། སྡུག་བསྔལ་རྣམ་པ་གཉིས་ཀྱི་ནང་ནས་དང་པོ་ནི། ལྷ་མིན་རྣམས་རང་བཞིན་གྱིས་ལྷ་རྣམས་ཀྱི་དཔལ་འབྱོར་ལོངས་སྤྱོད་མཐོང་བའི་ཚེ་དེ་ལ་ཤིན་ཏུ་ཕྲག་དོག་ལངས་ནས། རྒྱུན་དུ་ང་རང་ཚོ་ལྷ་ལྟ་བུ་མི་འདུག་བསམས་ནས་སྡང་བའི་ཕྱིར་ཡིད་ཀྱི་སྡུག་བསྔལ་ཤིན་ཏུ་ཆེ་བ་དང་། དེ་ནས་སྡུག་བསྔལ་གཉིས་པ་ནི། ལྷ་མ་ཡིན་དེ་དག་བློ་དང་ལྡན་ཡང་ཞེས་དེ་རྣམས་ལ་ཤེས་རབ་ཡག་པོ་ཡོད་ཀྱང་། ད་ལྟ་རྣམ་སྨིན་གྱི་སྒྲིབ་པའམ་འགྲོ་བའི་སྒྲིབ་པས་བསྒྲིབས་ནས་དེ་དག་གི་རྟེན་ལ་རང་བཞིན་གྱིས་བདེན་པ་མཐོང་བ་དང་། ཉམས་རྟོགས་སྐྱེ་བ་དང་། དམ་པའི་ཆོས་ཀྱི་སྒོ་ལ་ཞུགས་པ་ལ་སོགས་པ་མ་མཆིས་པའམ་ཡོད་མ་རེད་གསུངས་པའོ།།

གཉིས་པ་དེ་ལྟར་ཤེས་ནས་སྐྱེ་བ་བཟློག་པར་གདམས་པ་ལ་གཉིས། སྐྱེ་བ་བཟློག་དགོས་པའི་རྒྱུ་མཚན། རྒྱུ་མཚན་དེས་ན་སྐྱེ་བ་བཟློག་པ་ལ་དྲག་ཏུ་འབད་པར་གདམས་པའོ། །​དང་པོ་ནི།​

འཁོར་བ་དེ་འདྲ་ལགས་པས་ལྷ་མི་དང་།།

​དམྱལ་བ་ཡི་དྭགས་དུད་འགྲོ་རྣམས་དག་ཏུ།།

སྐྱེ་བ་བཟང་པོ་མ་ལགས་སྐྱེ་བ་ནི།།

​གནོད་པ་དུ་མའི་སྣོད་གྱུར་ལགས་མཁྱེན་མཛོད།། ༡༠༣

ཅེས་གསུངས་ཏེ། གོང་དུ་འགྲོ་བ་རིགས་དྲུག་གི་སྡུག་བསྔལ་རྣམས་ཞུས་ཟིན་ནས། ང་རང་ཚོ་འཁོར་བ་ལས་ཐར་པའི་ཐབས་ལ་བརྩོན་དགོས་རེད་གསུངས་པ་ནི། འཁོར་བ་ཞེས་པ་ནི་དེ་འདྲ་ཞིག་ལགས་པས་ལྷའི་ནང་དུ་སྐྱེས་ན་ཡང་ཡག་པོ་ཡོད་མ་རེད། མིའི་ནང་དུ་སྐྱེས་ན་ཡང་ཡག་པོ་ཡོད་མ་རེད། དམྱལ་བ་དང་། ཡི་དྭགས་དང་། དུད་འགྲོ་རྣམས་དག་ཏུ་ཞེས་གང་དུ་སྐྱེས་ན་ཡང་སྐྱེ་བ་ཡག་པོ་ཞིག་དང་སྐྱེ་བ་བཟང་པོ་གཅིག་མ་ལགས་པའམ་ཡོད་མ་རེད། རྒྱུ་མཚན་དེའི་ཕྱིར་ན་འཁོར་བའི་གནས་སུ་སྐྱེ་བ་འདི་ནི། གནོད་པ་དུ་མའི་སྣོད་གྱུར་ལགས་མཁྱེན་མཛོད། །​ཅེས་གནོད་པ་སྟེ་སྡུག་བསྔལ་མང་པོ་འོང་རྒྱུ་ཡོད་པ་ཞིག་ཡིན་པར་ཤེས་དགོས། དེའི་ཕྱིར་ན་འཁོར་བའི་སྐྱེ་བ་འདི་སྤང་དགོས་གསུངས་པའོ།།

གཉིས་པ་རྒྱུ་མཚན་དེས་ན་སྐྱེ་བ་བཟློག་པ་ལ་དྲག་ཏུ་འབད་པར་གདམས་པ་ནི།​

མགོའམ་གོས་ལ་གློ་བུར་མེ་ཤོར་ན།།

​དེ་དག་བཟློག་ཕྱིར་བགྱི་བ་བཏང་ནས་ཀྱང་།།

ཡང་སྲིད་མེད་པར་བགྱི་སླད་འབད་འཚལ་ཏེ།།

​དེ་བས་ཆེས་མཆོག་དགོས་པ་གཞན་མ་མཆིས།། ༡༠༤

ཞེས་གསུངས་ཏེ། དེ་ལྟར་འཁོར་བ་ལས་ཐར་དགོས་པའི་རྒྱུ་མཚན་ཤེས་ནས་བརྩོན་འགྲུས་བྱེད་དགོས། དེ་ཡང་སྤྱིར་མི་གཅིག་གི་མགོ་ལ་མེ་ཤོར་ནས་མགོ་མེ་འབར་ན། ལམ་སང་ལས་ཀ་གཞན་དག་ཕར་གཡུགས་ནས་མགོ་ལ་མེ་ཤོར་བ་དང་སྐྲ་ལ་མེ་ཤོར་བ་དེ་བསད་ཨེ་ཐུབ་བལྟ་དགོས། ཡང་ན་གོས་ལ་གློ་བུར་དུ་མེ་ཤོར་ན་ལས་ཀ་གཞན་དག་གཡུགས་ནས་མེ་དེ་བསད་ཨེ་ཐུབ་བལྟ་དགོས་རེད་ལ།​

དེ་དག་བཟློག་ཕྱིར་བགྱི་བ་བཏང་ནས་ཀྱང་། །​ཞེས་མཁས་པ་རྣམས་ཀྱིས་ནི་མགོ་དང་གོས་ལ་མེ་ཤོར་བ་དེ་དག་བཟློག་པའི་ཕྱིར་དུ་འབད་རྩོལ་བགྱི་བ་དེ་ཡང་ཕར་བཏང་ནས་ཀྱང་གང་གི་ཆེད་དུ་བརྩོན་འགྲུས་གནང་དགོས་པ་ཡིན་ཞེ་ན། ཡང་སྲིད་མེད་པར་བགྱི་སླད་འབད་འཚལ་ཏེ། །​ཞེས་འཁོར་བའི་གནས་སུ་ཡང་སྲིད་པར་སྐྱེ་བ་ལེན་རྒྱུ་མེད་པ་ཞིག་བགྱི་བའམ་བྱ་བའི་སླད་དུ་འབད་པ་སྟེ་བརྩོན་འགྲུས་བྱེད་དགོས། དེ་བས་ཆེས་མཆོག་དགོས་པ་གཞན་མ་མཆིས། །​ཞེས་དེ་ཤིན་ཏུ་དགོས་པ་ཆེན་པོ་རེད། དེ་མ་གཏོགས་དེ་བས་ལྷག་པ་ཞིག་ལས་ཀ་གཞན་པ་ཡོད་མ་རེད། དེས་ན་ངེས་པར་དུ་ང་རང་ཚོ་འཁོར་བའི་གནས་ལས་ཐར་ཐུབ་པ་ཞིག་བྱ་རྒྱུ་དེ་ཤིན་ཏུ་གལ་ཆེན་པོ་ཡིན། འདི་ཡིས་འཁོར་བའི་ལོ་རྒྱུས་བཤད་པ་ཡིན་ནོ།།

གཉིས་པ་རྣམ་བྱང་ཕྱོགས་ལ་འཇུག་པའི་ཚུལ་ལ་གཉིས། འབྲས་བུ་ཐར་པ་ལ་ཡིད་ཆེས་པར་བྱ་བ་དང་། རྒྱུ་ལམ་བདེན་ཉམས་སུ་ལེན་པའོ། །​དང་པོ་ནི།​

ཚུལ་ཁྲིམས་དག་དང་བསམ་གཏན་ཤེས་རབ་ཀྱིས།།

​མྱ་ངན་འདས་ཞི་དུལ་བ་དྲི་མེད་པའི།།

གོ་འཕང་མི་རྒ་མི་འཆི་ཟད་མི་འཚལ།།

​ས་ཆུ་མེ་རླུང་ཉི་ཟླ་བྲལ་ཐོབ་མཛོད།། ༡༠༥

ཅེས་གསུངས་ཏེ། དེ་ནས་རྣམ་བྱང་མྱ་ངན་ལས་འདས་པའི་སྐོར་བསྟན་པ་ལ་འབྲས་བུ་ཐར་པ་ལ་ཡིད་ཆེས་སྐྱེ་དགོས་པའི་རྒྱུ་མཚན་གསུངས་པ་ནི། འཁོར་བ་ལས་ཐར་པ་ལ་རྒྱུ་གང་འདྲ་ཞིག་དགོས་ཤེ་ན། ཚུལ་ཁྲིམས་རྣམ་པར་དག་པ་དང་། བསམ་གཏན་གྱི་ཏིང་ངེ་འཛིན་ཁྱད་པར་དུ་འཕགས་པ་རྒྱུད་ལ་སྐྱེ་བ་དང་། ཤེས་རབ་ཡག་པོ་ཡོད་པ་སྟེ། བསླབ་པ་རྣམ་པ་གསུམ་གྱིས་མྱ་ངན་ལས་འདས་པ་སྟེ་ཐར་པ་འཐོབ་བོ།།​

འོ་ན་ཐར་པ་དེ་གང་འདྲ་ཡོད་ཅེ་ན། སྡུག་བསྔལ་མཐའ་དག་ཞི་བ། འཁོར་བར་སྐྱེ་བའི་ལས་མེད་པས་དུལ་བ། ཉོན་མོངས་པའི་དྲི་མ་མེད་པའི་གོ་འཕང་མཆོག་ཏུ་གྱུར་པ། མི་རྒ་ཟེར་ན་རྒ་རྒྱུ་མེད་པ། མི་འཆི་ཟེར་ན་འཆི་རྒྱུ་མེད་པ། ཟད་མི་འཚལ་ཟེར་ན་ཟད་རྒྱུ་མེད་པ། ཐར་པ་དེ་གཟུགས་ཅན་མ་ཡིན་པས་ན་ས་ལས་འདས་པ། ཆུ་ལས་འདས་པ། མེ་ལས་འདས་པ། རླུང་ལས་འདས་པ། ཉི་མ་དང་ཟླ་བ་ལྟ་བུའི་བེམ་པོ་ལས་འདས་པའམ་བྲལ་བའི་གོ་འཕང་ཁྱད་པར་ཅན་དེ་འཐོབ་དགོས་པ་གལ་ཆེན་པོ་ཡིན་པའི་ཕྱིར་ན་དེ་ངེས་པར་དུ་ཐོབ་པར་མཛོད་ཅིག་གསུངས་པ་ཡིན་ནོ།།

གཉིས་པ་རྒྱུ་ལམ་བདེན་ཉམས་སུ་ལེན་པ་ལ་གཉིས། མཐོང་ལམ་དང་། སྒོམ་ལམ་བཤད་པའོ། །​དང་པོ་ལ་གཉིས། ལམ་གྱི་ངོ་བོ་ཡན་ལག་བདུན་བཤད་པ། དེ་ལས་བྱེ་བྲག་ཞི་གནས་དང་འབྲེལ་བར་ཤེས་རབ་ཟབ་མོའི་རྣལ་འབྱོར་བཤད་པའོ། །​དང་པོ་ནི།​

དྲན་དང་ཆོས་རབ་འབྱེད་དང་བརྩོན་འགྲུས་དང་།།

​དགའ་དང་ཤིན་ཏུ་སྦྱངས་དང་ཏིང་འཛིན་དང་།།

བཏང་སྙོམས་འདི་བདུན་བྱང་ཆུབ་ཡན་ལག་སྟེ།།

​མྱ་ངན་འདས་ཐོབ་བགྱིད་པའི་དགེ་ཚོགས་ལགས།། ༡༠༦

ཞེས་གསུངས་ཏེ། དེ་ནས་ཐར་པ་འཐོབ་པའི་རྒྱུ་ལམ་གྱི་བདེན་པ་བཤད་པ་ལ། མཐོང་ལམ་དང་སྒོམ་ལམ་གཉིས་ཡོད་པ་ལས་དང་པོ་མཐོང་ལམ་རེད། མཐོང་ལམ་ལ་བྱང་ཆུབ་ཡན་ལག་བདུན་ཡོད་པས། བྱང་ཆུབ་ཡན་ལག་བདུན་པོ་གང་ཡིན་ཞེ་ན། དྲན་པ་ཡང་དག་པ་ཞིག་སྟེ་དྲན་པ་ཡག་པོ་ཡོད་པ་དང་གཅིག །​ཆོས་རབ་ཏུ་རྣམ་པར་འབྱེད་པའི་ཤེས་རབ་ཡག་པོ་ཡོད་པ་དང་གཉིས། བརྩོན་འགྲུས་ཡག་པོ་ཡོད་པ་དང་གསུམ། དམ་པའི་ཆོས་ལ་སེམས་ཤིན་ཏུ་དགའ་བས་འཇུག་པ་དགའ་བ་ཡང་དག་བྱང་ཆུབ་ཀྱི་ཡན་ལག་དང་བཞི། སེམས་ལ་དགའ་སྤྲོ་ཡོད་པའི་དབང་གིས་ལུས་སེམས་ལས་སུ་རུང་བས་དཀའ་ལས་མེད་པའི་ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་དང་ལྔ། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་དང་དྲུག །​དེ་བཞིན་དུ་ཆགས་སྡང་མེད་པའི་བཏང་སྙོམས་ཡང་དག་བྱང་ཆུབ་ཀྱི་ཡན་ལག་བཅས་འདི་བདུན་ལ་བྱང་ཆུབ་ཀྱི་ཡན་ལག་ཟེར་གྱི་རེད།​

བྱང་ཆུབ་ཀྱི་ཡན་ལག་བདུན་པོ་དེ་དུས་ནམ་འཐོབ་ཅེ་ན། ཆོས་ཉིད་ཀྱི་བདེན་པ་མངོན་སུམ་དུ་མཐོང་བའི་མཐོང་ལམ་སྐབས་སུ་འཐོབ་ཀྱི་ཡོད་རེད། ཡན་ལག་བདུན་པོ་དེ་དག་བྱང་ཆུབ་སྒྲུབ་པའི་ཐབས་སམ་བྱང་ཆུབ་དང་རྗེས་སུ་མཐུན་པ་ཞིག་ཡིན་པས་ན་བྱང་ཆུབ་ཀྱི་ཡན་ལག་ལྟ་བུ་ཞིག་རེད། དེ་ལྟ་བུའི་ཡན་ལག་བདུན་པོ་དེ་དག་མྱ་ངན་ལས་འདས་པ་འཐོབ་པར་བགྱིད་པའམ་འཐོབ་པར་བྱེད་པའི་དགེ་བའི་ཚོགས་ལགས་པའམ་ཡིན་གསུངས་པའོ།།

གཉིས་པ་དེ་ལས་བྱེ་བྲག་ཞི་གནས་དང་འབྲེལ་བར་ཤེས་རབ་ཟབ་མོའི་རྣལ་འབྱོར་བཤད་པ་ལ་གཉིས། མདོར་བསྟན་པ། རྒྱས་པར་བཤད་པའོ། །​དང་པོ་ནི།​

ཤེས་རབ་མེད་པར་བསམ་གཏན་ཡོད་མིན་ཏེ།།

​བསམ་གཏན་མེད་པར་ཡང་ནི་ཤེས་རབ་མེད།།

གང་ལ་དེ་གཉིས་ཡོད་པས་སྲིད་པ་ཡི།།

​རྒྱ་མཚོ་གནག་རྗེས་ལྟ་བུར་འཚལ་བར་བགྱི།། ༡༠༧

ཞེས་གསུངས་ཏེ། ཤེས་རབ་མེད་ན་བསམ་གཏན་ཡག་པོ་ཞིག་ཡོང་གི་མ་རེད། དེ་བཞིན་དུ་བསམ་གཏན་མེད་པར་ཡང་ནི་ཤེས་རབ་ཡག་པོ་ཞིག་མི་ཡོང་། དེའི་ཕྱིར་ན་ཤེས་རབ་དང་བསམ་གཏན་གཉིས་ཀ་དགོས་རེད། མི་གང་ཞིག་ལ་བསམ་གཏན་དང་ཤེས་རབ་དེ་གཉིས་ཀ་ཡོད་པ་ཞིག་བྱུང་ན་སྲིད་པ་ཁམས་གསུམ་འཁོར་བའི་རྒྱ་མཚོའི་ཕ་རོལ་ཏུ་འགྲོ་རྒྱུ་ལ་དཀའ་ལས་ཡོད་མ་རེད། དཔེར་ན་སྲིད་པའི་རྒྱ་མཚོ་ཆེན་པོ་འདི་གནག་རྗེས་ཏེ་བ་ཕྱུགས་ཀྱི་རྗེས་ཀྱི་ཆུ་ལྟ་བུར་འཚལ་བའམ་ཤེས་པར་བྱས་ནས་བརྒལ་ཡག་ལ་དཀའ་ལས་གང་ཡང་ཡོད་མ་རེད། རྒྱུ་མཚན་དེའི་ཕྱིར་ན་ཤེས་རབ་དང་བསམ་གཏན་ཡག་པོ་བསྟེན་ནས་འཁོར་བ་ལས་བརྒལ་ཐུབ་པ་ཞིག་བྱེད་དགོས་གསུངས་པ་ཡིན་ནོ།།

གཉིས་པ་རྒྱས་པར་བཤད་པ་ལ་གཉིས། སྤང་བྱ་གནས་ཚུལ་ལ་ཕྱིན་ཅི་ལོག་ཏུ་ཞུགས་པའི་ལུང་མ་བསྟན་པའི་ལྟ་བ་བཤད་པ། གཉེན་པོ་ཡང་དག་པའི་གནས་ལུགས་རྟེན་འབྲེལ་གྱི་དོན་བཤད་པའོ། །​དང་པོ་ནི།​

ལུང་མ་བསྟན་པ་བཅུ་བཞི་འཇིག་རྟེན་ན།།

​ཉི་མའི་གཉེན་གྱིས་རབ་གསུངས་གང་ལགས་པ།།

དེ་དག་རྣམས་ལ་བསམ་པར་མི་བགྱི་སྟེ།།

​དེ་ཡིས་བློ་ནི་ཞི་བར་བགྱིད་མ་ལགས།། ༡༠༨

ཞེས་གསུངས་ཏེ། དེ་ནས་ཤེས་རབ་ཀྱི་ལྡོག་ཕྱོགས་ལུང་མ་བསྟན་བཅུ་བཞི་ཡོད་རེད། ལུང་མ་བསྟན་བཅུ་བཞི་གང་ཡིན་ཞེ་ན། བདག་དང་འཇིག་རྟེན་རྟག་པར་ལྟ་བ། མི་རྟག་པར་ལྟ་བ། རྟག་མི་རྟག་གཉིས་ཀ་ཡིན་པར་ལྟ་བ། གཉིས་ཀ་མིན་པར་ལྟ་བ་སྟེ་སྔོན་གྱི་མཐའ་ལ་བརྟེན་པ་བཞི་དང་། བདག་དང་འཇིག་རྟེན་མཐའ་དང་ལྡན་པར་ལྟ་བ། མཐའ་དང་མི་ལྡན་པར་ལྟ་བ། མཐའ་དང་ལྡན་མི་ལྡན་གཉིས་ཀ་ཡིན་པར་ལྟ་བ། གཉིས་ཀ་མ་ཡིན་པར་ལྟ་བ་སྟེ་ཕྱི་མའི་མཐའ་ལ་བརྟེན་པ་བཞི་དང་། དེ་བཞིན་གཤེགས་པ་གྲོངས་ཕན་ཆད་འབྱུང་བར་ལྟ་བ། གྲོངས་ཕན་ཆད་མི་འབྱུང་བར་ལྟ་བ། གཉིས་ཀ་ཡིན་པར་ལྟ་བ། གཉིས་ཀ་མིན་པར་ལྟ་བ་སྟེ་མྱང་འདས་ལ་བརྟེན་པ་བཞི་དང་། ལུས་སྲོག་གཉིས་གཅིག་ཏུ་ལྟ་བ། ལུས་སྲོག་གཉིས་ཐ་དད་དུ་ལྟ་བ་བཅས་སོ།།​

དེ་ཡང་བདག་ཡོད་པ་གཞིར་བཞག་པའི་སྒོ་ནས་མུ་སྟེགས་པས་དྲི་བ་བཅུ་བཞི་དྲིས་པ་རེད། དེ་ལ་སངས་རྒྱས་བཅོམ་ལྡན་འདས་ཀྱིས་དྲི་བ་དེ་དག་ལ་བདག་ཡོད་རེད་ལན་བརྒྱབ་ན་ནི་བདག་དེ་ཡང་དག་པ་ལ་མེད་པ་ཡིན་པས་འགྲིག་གི་ཡོད་མ་རེད། ཡང་དྲི་བ་དེ་དག་ལ་བདག་དེ་མེད་པ་རེད། ཁྱེད་རང་ཚོ་ནོར་བ་རེད་གསུངས་ན་ནི་ཁོང་ཚོ་དད་པ་མེད་པ་ཆགས་ནས་ཆོས་ཀྱི་སྒོ་ལ་ཞུགས་མི་ཐུབ་པ་ཡོང་། རྒྱུ་མཚན་དེའི་ཕྱིར་ན་སངས་རྒྱས་བཅོམ་ལྡན་འདས་ཀྱིས་དྲི་བ་དེ་དག་གི་ལན་ལུང་དུ་མ་བསྟན་པ་སྟེ། དྲི་བ་དེ་དག་གནས་སྐབས་བཞག་ནས་ལན་གང་ཡང་མ་བརྒྱབ་པ་རེད།​

དེ་ལྟ་བུ་ལུང་མ་བསྟན་པ་བཅུ་བཞི་ཞེས་འཇིག་རྟེན་ན་ཉི་མའི་གཉེན་སངས་རྒྱས་བཅོམ་ལྡན་འདས་ཀྱིས་རབ་ཏུ་གསུངས་པ་གང་ལགས་པ། དེ་དག་རྣམས་ལ་བསམ་པར་མི་བགྱི་སྟེ། །​ཞེས་དེའི་སྐོར་ལ་བསམ་བློ་གཏང་རྒྱུ་ཡོད་མ་རེད། རྒྱུ་མཚན་གང་ཡིན་ཞེ་ན། དེ་ཡིས་བློ་ནི་ཞི་བར་བགྱིད་མ་ལགས། །​ཞེས་དེའི་སྐོར་ལ་བསམ་བློ་བཏང་ན་དེ་ཡིས་སེམས་མི་བདེ་བ་དང་ཐེ་ཚོམ་ཡོད་པ་ལྟ་བུ་བཟོ་གི་རེད་གསུངས་པ་ཡིན་ནོ།།

གཉིས་པ་གཉེན་པོ་ཡང་དག་པའི་གནས་ལུགས་རྟེན་འབྲེལ་གྱི་དོན་བཤད་པ་ལ་གཉིས། རྟེན་འབྲེལ་དངོས། དེའི་ཆེ་བ་བརྗོད་པའོ། །​དང་པོ་ནི།​

མ་རིག་པ་ལས་ལས་ཏེ་དེ་ལས་ནི།།

​རྣམ་ཤེས་དེ་ལས་མིང་དང་གཟུགས་རབ་འབྱུང་།།

དེ་ལས་སྐྱེ་མཆེད་དྲུག་སྟེ་དེ་ལས་ནི།།

​རེག་པ་ཀུན་ཏུ་འབྱུང་བར་ཐུབ་པས་གསུངས།། ༡༠༩

ཞེས་སོགས་གསུངས་ཏེ། འོ་ན་གང་ལ་བསམ་དགོས་ཤེ་ན། ཤེས་རབ་ངོ་མ་སྐྱེ་ས་དེ་རྟེན་འབྲེལ་ཡིན་པའི་ཕྱིར་ན་རྟེན་འབྲེལ་བཅུ་གཉིས་ཀྱི་དོན་ལ་བསམ་དགོས་རེད། རྟེན་འབྲེལ་བཅུ་གཉིས་ཀྱི་དོན་ལ་བསམ་དུས། རྟེན་འབྲེལ་བཅུ་གཉིས་ཀྱི་ནང་ནས་དང་པོ་མ་རིག་པ་རེད། ང་རང་ཚོས་ཆོས་ཀྱི་གནས་ཚུལ་མ་ཤེས་པའི་མ་རིག་པ་ལ་ཟེར། མ་རིག་པ་ཡོད་པ་ལ་བརྟེན་ནས་ལས་བསགས། ལས་བསགས་པ་དེ་ལ་འདུ་བྱེད་ཟེར། འདུ་བྱེད་དེ་ལས་གང་འབྱུང་གི་རེད་ཅེ་ན། རྣམ་ཤེས་ཏེ་ང་རང་གི་སེམས་ཀྱི་སྟེང་དུ་ལས་ཀྱི་ས་བོན་དེ་བག་ཆགས་ཀྱི་ཚུལ་དུ་བཞག་པ་དེ་ལ་རྣམ་ཤེས་ཟེར། དཔེར་ན་སྲོག་གཅོད་པ་ལྟ་བུ་ཞིག་བྱས་ན། སྐྱེ་བ་ཕྱི་མ་ལ་དམྱལ་བར་སྐྱེ་ཆོག་པའི་བག་ཆགས་ཤིག་རྣམ་ཤེས་ཀྱི་སྟེང་དུ་བཞག་པ་ལྟ་བུའོ།།​

རྣམ་ཤེས་དེ་ལས་གང་འབྱུང་གི་རེད་ཟེར་ན། མིང་དང་གཟུགས་འབྱུང་། མིང་ཞེས་པ་ནི་མིང་བཞིའི་ཕུང་པོ་སྟེ། ཚོར་བ། འདུ་ཤེས། འདུ་བྱེད། རྣམ་ཤེས་བཞི་ལ་གོ། གཟུགས་ཞེས་པ་ནི་གཟུགས་ཀྱི་ཕུང་པོ་ཡིན། དེས་ན་རྣམ་ཤེས་ལས་སྐྱེ་བ་ཕྱི་མའི་ཕུང་པོ་ལྔ་འབྱུང་། ཕུང་པོ་ལྔ་དེ་གསལ་པོ་རང་ཡོད་མ་རེད། སྤྱིར་བཏང་ཕུང་པོ་ལྔ་ཚང་ཙམ་ཞིག་བྱུང་བ་ལ་མིང་གཟུགས་ཟེར། མིང་གཟུགས་དེ་ལས་སྐྱེ་མཆེད་དྲུག་འབྱུང་། སྐྱེ་མཆེད་དྲུག་ནི་མིག །​རྣ་བ། སྣ། ལྕེ། ལུས། ཡིད་བཅས་ལ་ཟེར། དེ་ཡང་མའི་མངལ་ལ་ཆགས་དུས་དང་པོ་གཟུགས་ཐབས་ཆག་ཅིག་འབྱུང་། དེ་ནས་དེ་ལ་མིག །​རྣ་བ། སྣ་སོགས་འབྱུང་བ་ཡིན། སྐྱེ་མཆེད་དྲུག་ཡོད་པ་དེ་ལས་ཡུལ་དབང་ཤེས་གསུམ་འདུས་པའི་རེག་པ་འབྱུང་བ་སྟེ། མིག་གི་འདུས་ཏེ་རེག་པ་དང་། རྣ་བའི་འདུས་ཏེ་རེག་པ་དང་། སྣའི་འདུས་ཏེ་རེག་པ་སོགས་རེག་པ་དྲུག་ཀུན་ཏུ་འབྱུང་བར་ཐུབ་པས་གསུངས།​

རེག་པ་ལས་ནི་ཚོར་བ་ཀུན་འབྱུང་སྟེ།།

​ཚོར་བའི་གཞི་ལས་སྲེད་པ་འབྱུང་བར་འགྱུར།།

སྲེད་ལས་ལེན་པ་སྐྱེ་བར་འགྱུར་བ་སྟེ།།

​དེ་ལས་སྲིད་པ་སྲིད་ལས་སྐྱེ་བ་ལགས།། ༡༡༠

ཞེས་གསུངས་ཏེ། རེག་པ་ལས་ནི་ཚོར་བ་ཀུན་འབྱུང་བ་སྟེ། ཡུལ་ལ་རེག་དུས་ཚོར་བ་འབྱུང་། ཚོར་བ་བདེ་བ་དང་། ཚོར་བ་སྡུག་བསྔལ་སོགས་འབྱུང་གི་རེད། ཚོར་བའི་གཞི་ལས་སྲེད་པ་འབྱུང་བར་འགྱུར་བ་སྟེ། ཚོར་བ་ལས་སྲེད་པ་འབྱུང་། སྲེད་པ་དེ་ལ་འདོད་སྲེད་དང་འཇིགས་སྲེད་གཉིས་ཡོད་པ་ལས། འདོད་སྲེད་ནི་ཚོར་བ་ཡག་པོ་ཡོད་ན་འདི་ང་ལ་དགོས་ཀྱི་འདུག་བསམ་པའི་སྲེད་པ་དང་། འཇིགས་སྲེད་ཟེར་ན་ཚོར་བ་སྡུག་པོ་ཞིག་ཡོད་ན་འདི་གཡུག་དགོས་ཀྱི་འདུག་བསམ་པའི་སྲེད་པའོ། །​སྲེད་པ་ལས་ལེན་པ་སྐྱེ་བར་འགྱུར་བ་སྟེ། དེ་ལ་ཞེན་ཆགས་ཤུགས་ཆེན་པོ་སྐྱེས་ནས་དོན་དེའི་ཆེད་དུ་རྒྱུག་པའམ་ལེན་པ་འབྱུང་གི་ཡོད། ལེན་པ་དེ་ལས་སྲིད་པ་འབྱུང་བ་སྟེ། ལེན་པའི་ཆེད་དུ་ཡང་འདུ་བྱེད་པའི་སྲིད་པའམ་ལས་གསོག་གི་ཡོད་རེད། ལས་འདུ་བྱེད་པའི་སྲིད་པ་ལས་འབྲས་བུ་ཚེ་ཕྱི་མའི་སྐྱེ་བ་འབྱུང་བ་ལགས་སོ།།

སྐྱེ་བ་ཡོད་ན་མྱ་ངན་ན་རྒ་དང་།།

འདོད་པས་ཕོངས་དང་འཆི་དང་འཇིགས་སོགས་ཀྱི།།

སྡུག་བསྔལ་ཕུང་པོ་ཤིན་ཏུ་ཆེ་འབྱུང་སྟེ།།

​སྐྱེ་བ་འགགས་པས་འདི་ཀུན་འགགས་པར་འགྱུར།། ༡༡༡

ཞེས་གསུངས་ཏེ། སྐྱེ་བ་ཡོད་ན་མྱ་ངན་དང་། ན་བ་དང་། རྒ་བ་དང་། འདོད་པས་ཕོངས་པ་དང་། འཆི་བ་དང་། འཇིགས་པ་ལ་སོགས་པ་སྡུག་བསྔལ་གྱི་ཕུང་པོ་ཤིན་ཏུ་ཆེན་པོ་འབྱུང་གི་རེད། དེ་ལྟར་སྐྱེས་ཚར་ན་སྡུག་བསྔལ་ཐམས་ཅད་འབྱུང་གི་ཡོད་པ་དེ་འཁོར་བའི་གནས་སྟངས་རེད། འོ་ན་དེ་ལ་ཕན་པའི་ཐབས་གང་བྱ་དགོས་ཤེ་ན། སྐྱེ་བ་དེ་དང་པོར་མེད་པར་བྱེད་དགོས། རྒྱུ་མཚན་གང་ཡིན་ཞེ་ན། སྐྱེ་བ་འགགས་པས་འདི་ཀུན་འགགས་པར་འགྱུར། །​ཞེས་སྐྱེ་བ་འགགས་ན་ཐམས་ཅད་འགག་འགྲོ་གི་ཡོད་རེད་གསུངས་པ་ཡིན་ནོ།།

གཉིས་པ་དེའི་ཆེ་བ་བརྗོད་པ་ནི།

རྟེན་ཅིང་འབྲེལ་བར་འབྱུང་འདི་རྒྱལ་བ་ཡི།།

​གསུང་གི་མཛོད་ཀྱི་གཅེས་པ་ཟབ་མོ་སྟེ།།

གང་གིས་འདི་ནི་ཡང་དག་མཐོང་བ་དེས།།

​སངས་རྒྱས་དེ་ཉིད་རིག་པ་རྣམ་མཆོག་མཐོང་།། ༡༡༢

ཞེས་གསུངས་ཏེ། རྟེན་ཅིང་འབྲེལ་བར་འབྱུང་འདི་ཞེས་བྱ་བ། གོང་དུ་བཤད་པ་ལྟར་དང་པོ་ལུགས་འབྱུང་སྲིད་པའི་རྟེན་འབྲེལ་གྱིས་འཁོར་བ་ལ་སྐྱེ་བ་ལེན་སྟངས་དང་། ལུགས་ལྡོག་མྱ་ངན་ལས་འདས་པའི་རྟེན་འབྲེལ་གྱིས་སྐྱེ་བ་འགགས་པས་ཐམས་ཅད་འགགས་ནས་འཁོར་བ་སྤོང་བའི་ཐབས་རྟེན་ཅིང་འབྲེལ་བར་འབྱུང་བ་འདི་ནི། རྒྱལ་བ་རྫོགས་པའི་སངས་རྒྱས་བཅོམ་ལྡན་འདས་ཀྱི་གསུང་གི་མཛོད་ཀྱི་ནང་ནས་གཅེས་པའི་དོན་ཟབ་མོ་སྟེ་རྩ་ཆེ་ཤོས་ཤིག་རེད། དཔེར་ན་རྒྱལ་པོ་ཞིག་གི་མཛོད་ཀྱི་ནང་ནས་ཅ་ལག་ཡག་ཤོས་འདི་རེད་ཟེར་ནས་བདམས་པ་ལྟ་བུ་རེད། དེས་ན་མི་གང་གིས་རྟེན་ཅིང་འབྲེལ་བར་འབྱུང་བ་འདི་ནི་ཡང་དག་པར་མཐོང་བ་དེས་སངས་རྒྱས་ཀྱི་དེ་ཁོ་ན་ཉིད་རིག་པ་རྣམ་པ་མཆོག་ཏུ་གྱུར་པ་གང་ཡིན་པ་དེ་མཐོང་བ་ཡིན་ནོ།།

གཉིས་པ་སྒོམ་ལམ་བཤད་པ་ལ་གསུམ། ལམ་གྱི་ངོ་བོ་འཕགས་ལམ་ཡན་ལག་བརྒྱད་བཤད་པ། དེ་ལམ་ཡིན་ཚུལ་བཤད་པ། ལམ་དེ་ཡི་གཙོ་བོ་བདེན་བཞི་མཐོང་བའི་ཤེས་རབ་ལ་གདམས་པའོ། །​དང་པོ་ནི།​

ཡང་དག་ལྟ་དང་འཚོ་དང་རྩོལ་བ་དང་།།

​དྲན་དང་ཏིང་འཛིན་ངག་དང་ལས་མཐའ་དང་།།

ཡང་དག་རྟོག་ཉིད་ལམ་གྱི་ཡན་ལག་བརྒྱད།།

​འདི་ནི་ཞི་བར་བགྱི་སླད་བསྒོམ་པར་བགྱི།། ༡༡༣

ཞེས་གསུངས་ཏེ། གོང་དུ་མཐོང་ལམ་དེ་བྱང་ཆུབ་ཡན་ལག་བདུན་གྱི་སྒོ་ནས་བསྟན་ནས། དེའི་རྗེས་སུ་སྒོམ་ལམ་དེ་འཕགས་ལམ་ཡན་ལག་བརྒྱད་ཀྱི་སྒོ་ནས་གསུངས་ཡོད། འཕགས་ལམ་ཡན་ལག་བརྒྱད་ནི། དང་པོ་ཡང་དག་པའི་ལྟ་བ་ཞེས་པ་ནི། ཤེས་རབ་ལ་གོ་གི་ཡོད། སྔོན་མཐོང་ལམ་སྐབས་སུ་མཐོང་བའི་ཆོས་ཉིད་ཀྱི་བདེན་པ་ཅི་ལྟ་བ་བཞིན་ཡོངས་སུ་གཅོད་པའི་ཤེས་རབ་ཞིག་ལ་གོ། ཡང་དག་པའི་འཚོ་བ་ཞེས་པ་ནི། ཚུལ་ཁྲིམས་ལ་གོ་གི་ཡོད། ཟས་གོས་ནོར་ལོངས་སྤྱོད་སོགས་ཡང་དག་པའི་སྒོ་ནས་ལོངས་སྤྱད་པ་མ་གཏོགས། ལོག་པའི་འཚོ་བ་སྟེ། གཞན་ལ་མགོ་སྐོར་བཏང་བ་དང་། འཕྲོག་པ་དང་། བཅོམ་པ་སོགས་དེ་འདྲ་བའི་ཟས་ནོར་ལོངས་སྤྱོད་མ་ཡིན་པ་ལ་ཡང་དག་པའི་འཚོ་བ་ཟེར།​

ཡང་དག་པའི་རྩོལ་བ་ཞེས་པ་ནི། བརྩོན་འགྲུས་དང་། ཡང་དག་པའི་དྲན་པ་ཞེས་པ་ནི། སེམས་ཀྱི་སྟེང་ནས་མ་བརྗེད་པ་དང་། ཡང་དག་པའི་ཏིང་ངེ་འཛིན་ནི་སྒོམ་རེད། ཡང་དག་པའི་ངག་ཅེས་པ་ནི། སྐད་ཆ་བདེན་པ་དང་དྲང་པོ་དང་ཕན་སེམས་དང་བཅས་པའི་སྒོ་ནས་བཤད་པ་ལ་ཟེར་བ་ཡིན། ཡང་དག་པའི་ལས་ཀྱི་མཐའ་ཞེས་པ་ནི། ལས་གང་བྱས་ནའང་ཡག་པོ་མ་གཏོགས་མི་ལ་གནོད་པ་ལ་སོགས་པའི་ལས་མ་ཡིན་པ་ལ་ཟེར་བ་ཡིན། ཡང་དག་པའི་རྟོག་པ་ཞེས་པ་ནི། གཞན་ལ་ཆོས་སྟོན་པ་སོགས་ཀྱི་ངག་དེ་ཉིད་ཀུན་ནས་སློང་བར་བྱེད་པའི་རྟོག་པའོ། །​འདི་བརྒྱད་པོ་ལ་འཕགས་པའི་ལམ་གྱི་ཡན་ལག་བརྒྱད་ཟེར།​

འཕགས་ལམ་ཡན་ལག་བརྒྱད་ལ་སྤྱིར་བཏང་གི་ཚུལ་ཁྲིམས་དང་། ཤེས་རབ་དང་། བསམ་གཏན་གསུམ་ཡོད་རེད། ཚུལ་ཁྲིམས་ཀྱི་དབང་དུ་བྱས་ནས། ཡང་དག་པའི་འཚོ་བ་དང་། ཡང་དག་པའི་ངག་དང་། ཡང་དག་པའི་ལས་ཀྱི་མཐའ་དང་གསུམ་བསྟན་པ་རེད། ཤེས་རབ་ཀྱི་དབང་དུ་བྱས་ནས། ཡང་དག་པའི་ལྟ་བ་དང་ཡང་དག་པའི་རྟོག་པ་གཉིས་སོ། །​ཡང་དག་པའི་ལྟ་བ་ཟེར་དུས་བསྒོམས་ནས་ཉམས་མྱོང་བྱུང་བའི་ལྟ་བ་དང་། རྟོག་པ་ཟེར་དུས་བསམ་བློ་བཏང་ནས་རྣམ་རྟོག་སྐྱེས་པའི་ཤེས་རབ་སྟེ། ཐོས་བསམ་གྱི་ཤེས་རབ་ལྟ་བུ་ཞིག་ལ་གོ་གི་ཡོད། ཡང་དག་པའི་དྲན་པ་དང་ཡང་དག་པའི་ཏིང་ངེ་འཛིན་གཉིས་ནི། བསམ་གཏན་གྱི་དབང་དུ་བྱས་ནས་བསྟན་པ་རེད།​

དེ་ནས་ཡང་དག་པའི་རྩོལ་བ་ནི་བརྩོན་འགྲུས་ཡིན་པའི་ཕྱིར་ན། ཡང་དག་པའི་ལྟ་བ་དང་མཉམ་དུ་ཡང་བརྩོན་འགྲུས་དགོས། ཡང་དག་པའི་ཏིང་ངེ་འཛིན་དང་མཉམ་དུ་ཡང་བརྩོན་འགྲུས་དགོས་རེད། ཡང་དག་པའི་ཚུལ་ཁྲིམས་ཀྱི་དབང་དུ་བྱས་ནའང་བརྩོན་འགྲུས་དགོས་རེད། དེས་ན་བརྩོན་འགྲུས་འདི་ཐམས་ཅད་ཀྱི་གྲོགས་སུ་འགྲོ་གི་ཡོད། དེ་ལྟ་བུའི་འཕགས་ལམ་ཡན་ལག་བརྒྱད་པོ་འདི་ནི་རང་གི་སེམས་འདི་འཁོར་བ་ལས་ཐར་ནས་བདེ་སྐྱིད་ཕུན་སུམ་ཚོགས་པའི་ཞི་བ་མྱ་ངན་ལས་འདས་པའི་གོ་འཕང་འཐོབ་པར་བགྱི་བའི་སླད་དུ་བསྒོམ་པར་བགྱི་ཞེས་གསུངས་པ་ཡིན་ནོ།།

གཉིས་པ་དེ་ལམ་ཡིན་ཚུལ་བཤད་པ་ནི།​

སྐྱེ་འདི་སྡུག་བསྔལ་སྲེད་པ་ཞེས་བགྱི་བ།།

​དེ་ནི་དེ་ཡི་ཀུན་འབྱུང་རྒྱ་ཆེན་ཏེ།།

འདི་འགོག་པ་ནི་ཐར་པ་ལགས་ཏེ་དེ།།

​འཐོབ་བགྱིད་འཕགས་ལམ་ཡན་ལག་དེ་བརྒྱད་ལགས།། ༡༡༤

ཞེས་གསུངས་ཏེ། འདིས་སྤྱིར་བཏང་གི་ལམ་གྱི་ནང་ནས་ལམ་གྱི་གཙོ་བོ་དེ་འཕགས་ལམ་ཡན་ལག་བརྒྱད་ཡིན་གསུངས་པ་རེད། ང་རང་ཚོ་འཇིག་རྟེན་གྱི་ཁམས་སུ་སྐྱེ་བའམ་འཁོར་བ་ལ་སྐྱེ་བ་འདི་སྡུག་བསྔལ་གྱི་བདེན་པ་དང་། སྡུག་བསྔལ་གྱི་བདེན་པ་དེ་གང་ནས་བྱུང་བ་ཡིན་ཞེ་ན། སྲེད་པའམ་ཞེན་པ་ལས་འབྱུང་བ་རེད། སྲེད་པ་ཞེས་བགྱི་བ་དེ་ནི་སྐྱེ་བ་སྡུག་བསྔལ་དེ་ཡི་འགྲུབ་བྱེད་ཀྱི་རྒྱུ་བདེན་པ་བཞིའི་ནང་ནས་ཀུན་འབྱུང་གསུངས་པ་དེའོ། །​ཀུན་འབྱུང་གི་བདེན་པ་ནི་སྲེད་པ་གཙོ་བོར་བྱས་པའི་ཉོན་མོངས་པ་རྣམས་རེད། ཀུན་འབྱུང་རྒྱ་ཆེན་ཏེ་ཞེས་པ་ནི་ཉོན་མོངས་པས་ལས་བསགས་ཏེ། སྡུག་བསྔལ་གྱི་སྐྱེ་བ་སྣ་ཚོགས་པ་རྒྱུན་མི་འཆད་པར་བྱུང་བ་ལ་ཟེར། དེས་ན་འཁོར་བའི་དབང་དུ་བྱས་ན་སྡུག་བསྔལ་དང་། སྡུག་བསྔལ་གྱི་རྒྱུ་ཀུན་འབྱུང་ཟེར་བ་དེ་རེད།​

དེ་ནས་འཁོར་བ་ལས་ཐར་དགོས་དུས་གང་འདྲ་བྱ་དགོས་ཤེ་ན། ཀུན་འབྱུང་དེ་སྤང་དགོས་རེད། ཀུན་འབྱུང་ལས་དང་ཉོན་མོངས་པ་འདི་རྣམས་སྤངས་ནས་གཏན་དུ་འགོག་པ་ནི་ཐར་པ་ལགས་ཏེ་ཞེས་ཀུན་འབྱུང་འདི་བཀག་ནས་ཐར་པ་འཐོབ་ཀྱི་ཡོད་རེད། ཐར་པ་དེ་འཐོབ་བྱེད་ལ་གང་དགོས་ཤེ་ན། ལམ་འཐོབ་དགོས་རེད། དེས་ན་ཐར་པ་དེ་འཐོབ་པར་བགྱིད་པའི་ལམ་ནི་འཕགས་པའི་ལམ་ཡན་ལག་བརྒྱད་པོ་དེ་ལགས་སོ་ཞེས་གསུངས་པ་ཡིན་ནོ།།

གསུམ་པ་ལམ་དེའི་གཙོ་བོ་བདེན་པ་བཞི་མཐོང་བའི་ཤེས་རབ་ལ་གདམས་པ་ནི།​

དེ་ལྟར་འཕགས་པའི་བདེན་པ་བཞི་པོ་དག།

​མཐོང་བར་བགྱི་སླད་རྟག་ཏུ་བརྩོན་པར་བགྱི།།

​​ཞེས་གསུངས་ཏེ། དེ་ལྟར་རྒྱས་པར་བྱས་ན་འཕགས་པའི་ལམ་ཡན་ལག་བརྒྱད་དང་། བསྡུས་ན་བདེན་པ་བཞི་ལ་བརྩོན་དགོས། འཕགས་པའི་བདེན་པ་བཞི་པོ་དག་ཡང་དག་པ་ཞིག་མཐོང་བར་བགྱི་བའི་སླད་དུ་དུས་རྟག་ཏུ་ལམ་སྒོམ་པ་ལ་བརྩོན་འགྲུས་ཡག་པོ་ཞིག་གནང་དགོས་རེད། འདི་ཡིས་སྤྱིར་བཏང་གི་འཕགས་ལམ་ཡན་ལག་བརྒྱད་འཐོབ་པའི་ཐབས་དང་། དེའི་ནང་ནས་བདེན་པ་བཞིའི་དོན་མཐོང་བའི་ཐབས་སུ་ཡག་པོ་བརྩོན་དགོས་གསུངས་པའོ།།

གསུམ་པ་དེ་དག་ཉམས་སུ་ལེན་ཚུལ་དབུགས་དབྱུང་བ་ལ་གསུམ། རྟེན་དམན་ཡང་འགྲུབ་པའི་སྒོ་ནས་དབུགས་དབྱུང་བ། ཉམས་ལེན་ཉུང་ངུར་དྲིལ་བའི་སྒོ་ནས་དབུགས་དབྱུང་བ། དེ་ལས་ནུས་ཚད་ཉམས་སུ་བླང་ཆོག་པའི་དབུགས་དབྱུང་བའོ། །​དང་པོ་རྟེན་དམན་ཡང་འགྲུབ་པའི་སྒོ་ནས་དབུགས་དབྱུང་བ་ནི།​

པང་ན་དཔལ་གནས་ཁྱིམ་པ་རྣམས་ཀྱིས་ཀྱང་།།

​ཤེས་པས་ཉོན་མོངས་ཆུ་བོ་ལས་བརྒལ་གྱི།། ༡༡༥

གང་དག་ཆོས་མངོན་བགྱིས་པ་དེ་དག་ཀྱང་།།

​གནམ་ལས་བབས་པ་མ་ལགས་ལོ་ཏོག་བཞིན།།

ས་རུམ་ནས་འཐོན་མ་ལགས་དེ་དག་སྔོན།།

​ཉོན་མོངས་རག་ལས་སོ་སོའི་སྐྱེ་བོར་བས།། ༡༡༦

ཞེས་གསུངས་ཏེ། རྒྱལ་པོ་བདེ་སྤྱོད་བཟང་པོ་ལ་འཕགས་པ་ཀླུ་སྒྲུབ་ཀྱིས་ཁྱེད་རང་ཁྱིམ་པ་རེད། གང་འདྲ་བྱས་ནས་ཁྱིམ་པ་རེད་ཟེར་ན། པང་ན་དཔལ་གནས་ཞེས་ཁྱེད་རང་གི་པང་ཐོག་ལ་རྒྱུ། ནོར། ལོངས་སྤྱོད། ཁང་ཁྱིམ་ལ་སོགས་པ་མང་པོ་ཡོད་རེད། འོ་ན་ཁྱིམ་པ་ཞིག་གིས་ཀྱང་འཕགས་པའི་བདེན་པ་མཐོང་ཐུབ་བམ་ཞེ་ན། ཁྱིམ་པ་རྣམས་ཀྱིས་ཀྱང་དམ་པའི་ཆོས་ཀྱི་གནས་སྟངས་ཡག་པོ་ཤེས་ནས་བརྩོན་འགྲུས་ཡག་པོ་བྱས་ན་ཉོན་མོངས་པའི་ཆུ་བོ་ལས་བརྒལ་ཐུབ་ཀྱི་རེད། དེས་ན་ངེས་པར་དུ་བརྒལ་དགོས། རྒྱུ་མཚན་གང་ཡིན་ཞེ་ན།​

གང་སུ་དག་གིས་ཆོས་མངོན་དུ་བགྱིས་པ་སྟེ། དམ་པའི་ཆོས་ཡག་པོ་སྦྱངས། དམ་པའི་ཆོས་ཡག་པོ་ཤེས། དེ་ལ་བརྟེན་ནས་འབྲས་བུ་ཐོབ་སོང་བ་དེ་དག་ཀྱང་ཆར་པ་བཞིན་དུ་གནམ་ལས་བབ་ཡོང་བ་མ་ལགས་པའམ་མ་རེད། ལོ་ཏོག་བཞིན་དུ་སའི་ནང་ནས་ཡར་སྐྱེས་ཡོང་བ་ཡང་མིན། འོ་ན་ཇི་ལྟར་ཡིན་ཞེ་ན། དེ་རྣམས་ཀྱང་སྔོན་ཉོན་མོངས་པ་ཆེན་པོ་ཡོད་མཁན་དང་། ཉོན་མོངས་པ་ལ་རགས་ལས་པ་སོ་སོ་སྐྱེ་བོ་ཤ་སྟག་ཡིན་ཡང་། ཕྱིས་སུ་དམ་པའི་ཆོས་ལ་བརྩོན་འགྲུས་བྱས་ནས་སངས་རྒྱས་དང་དགྲ་བཅོམ་པ་ལ་སོགས་པའི་འབྲས་བུ་འཐོབ་ཐུབ་པ་བྱུང་བ་རེད། དེས་ན་ཁྱེད་རྣམ་པ་ཡང་འབྲས་བུ་འཐོབ་ཐུབ་པ་བྱེད་དགོས་རེད་གསུངས་པའོ།།

གཉིས་པ་ཉམས་ལེན་ཉུང་ངུར་དྲིལ་བའི་སྒོ་ནས་དབུགས་དབྱུང་བ་ནི།​

བསྙེངས་དང་བྲལ་ལ་མང་དུ་གསོལ་ཅི་འཚལ།།

​ཕན་པའི་གདམས་ངག་དོན་པོ་འདི་ལགས་ཏེ།།

ཁྱོད་ཀྱིས་ཐུགས་དུལ་མཛོད་ཅིག་བཅོམ་ལྡན་གྱིས།།

​སེམས་ནི་ཆོས་ཀྱི་རྩ་བ་ལགས་པར་གསུངས།། ༡༡༧

ཞེས་གསུངས་ཏེ། བསྙེངས་དང་བྲལ་ཟེར་བ་ནི་ཁྱེད་རང་རྒྱལ་པོ་ཆེན་པོ་ཡིན་པས་སྐྲག་དགོས་ས་དང་འཇིགས་དགོས་ས་སུ་ཡང་ཡོད་མ་རེད། བསྙེངས་པ་དང་བྲལ་བའི་རྒྱལ་པོ་ཁྱེད་ལ་མང་དུ་གསོལ་ཅི་འཚལ་ཞེས་མང་པོ་ཞུ་དགོས་དོན་མེད། ཁྱེད་རང་གིས་ཡག་པོ་ཤེས་ཀྱི་རེད། འཕགས་པ་ཀླུ་སྒྲུབ་ང་རང་གིས་མང་པོ་ཞུ་ཡང་ཤེས་ཀྱི་མེད། གང་ཁྱེད་རང་ལ་ཕན་པའི་གདམས་ངག་དོན་གྱི་སྙིང་པོའམ་རྩ་བ་ནི་འདི་ལགས་ཏེ། ཁྱོད་ཀྱིས་ཐུགས་དུལ་མཛོད་ཅིག་ཅེས་རྒྱལ་པོ་ཁྱེད་རང་གི་སེམས་དེ། དུལ་བ། ཉམས་ཆུང་། ཡག་པོ་ཞིག་བྱེད་དགོས། དེ་ལྟར་བྱེད་དགོས་པའི་རྒྱུ་མཚན་གང་འདྲ་རེད་ཅེ་ན། བཅོམ་ལྡན་འདས་ཀྱིས་སེམས་ནི་ཆོས་ཀྱི་རྩ་བ་ལགས་པའམ་ཡིན་པར་གསུངས་ཡོད། དེས་ན་རྒྱལ་པོ་ཁྱེད་རང་གིས་སེམས་དེ་བདག་པོ་ཡག་པོ་ཞིག་བརྒྱབ་དགོས་རེད་གསུངས་པའོ།།

གསུམ་པ་དེ་ལས་ནུས་ཚད་ཉམས་སུ་བླང་ཆོག་པའི་དབུགས་དབྱུང་བ་ནི།​

ཁྱོད་ལ་དེ་སྐད་གདམས་པ་གང་ལགས་དེ།།

​བས་པར་དགེ་སློང་གིས་ཀྱང་བགྱི་བར་དཀའ།།

འདི་ལས་གང་ཞིག་སྤྱོད་པའི་ངོ་བོ་དེའི།།

​ཡོན་ཏན་བསྟེན་པས་སྐུ་ཚེ་དོན་ཡོད་མཛོད།། ༡༡༨

ཅེས་གསུངས་ཏེ། རྒྱལ་པོ་ཁྱེད་རང་གིས་ཉམས་སུ་ལེན་བདེ་བ། རྒྱལ་པོ་ཁྱོད་ལ་བཤེས་པའི་སྤྲིང་ཡིག་གི་ནང་དུ་ཁྱེད་རང་གིས་འདི་བྱེད་དགོས། འདི་སྤང་དགོས་རེད་ཅེས་གདམས་ངག་མང་པོ་གསུངས་ཡོད་པ་གང་ལགས་པ་དེ། བས་པར་དགེ་སློང་གིས་ཀྱང་བགྱི་བར་དཀའ། །​ཞེས་འདི་ཆ་ཚང་བ་ཞིག་ནི་རབ་ཏུ་བྱུང་བ་རྣམས་ཀྱི་ནང་ནས་མཆོག་ཏུ་གྱུར་པ་དགེ་སློང་གིས་ཀྱང་ཉམས་ལེན་ཡག་པོ་ཞིག་བྱ་རྒྱུ་དེ་དཀའ་ལས་ཡོད་རེད། དེས་ན་རྒྱལ་པོ་ཁྱོད་ཀྱིས་ལྟ་ཅི་སྨོས་ཤིན་ཏུ་དཀའ་ལས་ཁག་པོ་རེད། འོན་ཀྱང་། འདི་ལས་གང་ཞིག་སྤྱོད་པའི་ངོ་བོ་དེའི། །​ཞེས་འདིའི་ནང་ནས་ཁྱེད་རང་གིས་གང་ཡག་པོ་ཉམས་སུ་ལེན་ཐུབ་པའི་ཡོན་ཏན་དེ་ཁྱེད་རང་གིས་ཡག་པོ་བསྟེན་ནས་ཁྱེད་རང་གི་སྐུ་ཚེ་དེ་དོན་ཡོད་པར་མཛོད་ཅིག་གསུངས་པའོ།།

གསུམ་པ་མཐའ་མར་དགེ་བ་མཇུག་གི་དོན་ལ་གཉིས། རྗེས་སུ་ཡི་རང་དང་བསྔོ་བའི་ཚུལ་ལ་གདམས་པ། གོང་གི་ལམ་དང་འབྲས་བུའི་དོན་ཐམས་ཅད་བསྡུ་བའི་སྒོ་ནས་གདམས་པའོ། །​དང་པོ་ལ་གཉིས། བསྔོ་བ་དང་། དེའི་འབྲས་བུའོ། །​དང་པོ་ནི།​

ཀུན་གྱི་དགེ་བ་ཀུན་ལ་ཡི་རང་ཞིང་།།

​ཉིད་ཀྱིས་ལེགས་པར་སྤྱོད་པ་རྣམ་གསུམ་ཡང་།།

​སངས་རྒྱས་ཉིད་ཐོབ་བགྱི་སླད་ཡོངས་བསྔོས་ནས།།​

​​ཞེས་གསུངས་ཏེ། ཀུན་གྱི་དགེ་བ་སྟེ། གཞན་དག་གིས་དགེ་བ་གསོག་གིན་འདུག་ན། དེ་ལ་རྗེས་སུ་ཡི་རང་བར་བྱ་ཞིང་། ཉིད་ཀྱིས་ལེགས་པར་སྤྱོད་པ་ཟེར་ན་རྒྱལ་པོ་ཁྱེད་རང་གིས་ལེགས་པར་སྤྱོད་པ་རྣམ་པ་གསུམ་སྟེ། ལུས་ཀྱི་སྒོ་ནས་དགེ་བ་བསགས་པ་དང་། ངག་གི་སྒོ་ནས་དགེ་བ་བསགས་པ་དང་། ཡིད་ཀྱི་སྒོ་ནས་དགེ་བ་བསགས་པ་གང་ཡིན་ནའང་དེ་དག་ཐམས་ཅད་གཞན་དོན་དུ་སངས་རྒྱས་ཀྱི་གོ་འཕང་ཉིད་ཐོབ་པར་བགྱི་བའི་སླད་དུ་ཡོངས་སུ་བསྔོས་ནས་དོན་དང་ལྡན་པར་མཛོད་ཅིག་ཅེས་གསུངས་པ་ཡིན་ནོ།།

གཉིས་པ་དེའི་འབྲས་བུ་ལ་གཉིས། གནས་སྐབས་ལམ་གྱི་འབྲས་བུ་དང་། མཐར་ཐུག་སངས་རྒྱས་ཀྱི་འབྲས་བུའོ། །​དང་པོ་ནི།​

དེ་ནས་དགེ་བའི་ཕུང་པོ་འདི་ཡིས་ཁྱོད།། ༡༡༩

སྐྱེ་བ་དཔག་ཏུ་མེད་པར་ལྷ་མི་ཡི།།

​འཇིག་རྟེན་ཀུན་གྱི་རྣལ་འབྱོར་དབང་མཛད་ནས།།

འཕགས་པ་སྤྱན་རས་གཟིགས་དབང་སྤྱོད་པ་ཡིས།།

​འགྲོ་བ་ཉམ་ཐག་མང་པོ་རྗེས་བཟུང་སྟེ།། ༡༢༠

འཁྲུངས་ནས་ན་རྒ་འདོད་ཆགས་ཞེ་སྡང་རྣམས།།

​བསལ་ཏེ་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་།།

ཞེས་གསུངས་ཏེ། དེ་ལྟར་སློབ་དཔོན་ཀླུ་སྒྲུབ་ང་ཡིས་བསླབས། རྒྱལ་པོ་བདེ་སྤྱོད་བཟང་པོ་ཁྱེད་ཀྱིས་བསྒྲུབས། དེ་འདྲ་བྱས་ནས་ཐོབ་པའི་དགེ་བའི་ཕུང་པོ་འདི་ཡིས་རྒྱལ་པོ་ཁྱོད་རང་སྐྱེ་བ་དཔག་ཏུ་མེད་པར་ལྷ་མི་ཡི་འཇིག་རྟེན་ཀུན་གྱི་ལམ་བསྒོམས་པའི་རྣལ་འབྱོར་ཉིད་དབང་དུ་མཛད་ནས། འཕགས་པ་སྤྱན་རས་གཟིགས་དབང་གི་སྤྱོད་པ་ལྟ་བུ་ཡིས། འགྲོ་བ་ཉམ་ཐག་མང་པོ་སྟེ། སྐྱེ་བོ་ཉམ་ཐག་པ། སྐྱོ་བོ་ཐབས་སྡུག་པོ་རྣམས་ཐུགས་བརྩེ་བ་ཆེན་པོས་རྗེས་སུ་བཟུང་སྟེ། འཇིག་རྟེན་གྱི་ཁམས་འདིར་ཡང་ནས་ཡང་དུ་འཁྲུངས་ནས་འགྲོ་བ་དེ་དག་གི་ན་བ་དང་རྒ་བའི་སྡུག་བསྔལ་དང་། འདོད་ཆགས་ཞེ་སྡང་སོགས་ཉོན་མོངས་པའི་ཚོགས་རྣམས་མ་ལུས་པ་བསལ་བར་བྱས་ཏེ་ཞེས་པའོ།།

གཉིས་པ་མཐར་ཐུག་སངས་རྒྱས་ཀྱི་འབྲས་བུ་ནི།

་་་་་་་་་་་་སངས་རྒྱས་ཞིང་དུ་བཅོམ་ལྡན་འདས།།

​འོད་དཔག་མེད་དང་འདྲ་བར་འཇིག་རྟེན་གྱི།།

​མགོན་པོ་སྐུ་ཚེ་དཔག་ཏུ་མེད་པར་མཛོད།། ༡༢༡

ཅེས་གསུངས་ཏེ། དེ་ནས་མཐར་སངས་རྒྱས་ཀྱི་ཞིང་བདེ་བ་ཅན་དུ་བཅོམ་ལྡན་འདས་འོད་དཔག་མེད་དང་འདྲ་བར་འཇིག་རྟེན་གྱི་མགོན་པོ་མཛད་ནས་འཁོར་བ་ཇི་སྲིད་བར་སྐུ་ཚེ་དཔག་ཏུ་མེད་པར་མཛོད་ཅེས་གསུངས་པའོ།།

གཉིས་པ་གོང་གི་ལམ་དང་འབྲས་བུའི་དོན་བསྡུས་ཏེ་གདམས་པ་ནི།​

ཤེས་རབ་ཚུལ་ཁྲིམས་གཏོང་འབྱུང་གྲགས་ཆེན་དྲི་མ་མེད།།

​ལྷ་ཡུལ་ནམ་མཁའ་དང་ནི་ས་སྟེང་རྒྱས་མཛད་ནས།།

​ས་ལ་མི་དང་མཐོ་རིས་ལྷ་ནི་ན་ཆུང་མཆོག།

​བདེ་དགས་དགའ་བ་ངེས་པར་རབ་ཏུ་ཞི་མཛད་དེ།། ༡༢༢

ཉོན་མོངས་ཉམ་ཐག་སེམས་ཅན་ཚོགས་ཀྱི་འཇིག་སྐྱེ་དང་།།

​འཆི་བ་ཞི་མཛད་རྒྱལ་བའི་དབང་པོ་ཉིད་བརྙེས་ནས།།

​འཇིག་རྟེན་ལས་འདས་མིང་ཙམ་ཞི་ལ་མི་བསྙེངས་པ།།

​མི་བགྲེས་ནོངས་པ་མི་མངའི་གོ་འཕང་བརྙེས་པར་མཛོད།། ༡༢༣

ཅེས་གསུངས་ཏེ། འདི་ཡིས་སྨོན་ལམ་བཏབ་པ་རེད། ཁྱེད་རང་ཤེས་རབ་ཕུན་སུམ་ཚོགས་པ་ཡོད་པ་དང་། ཚུལ་ཁྲིམས་ཕུན་སུམ་ཚོགས་པ་ཡོད་པ་དང་། སྦྱིན་པ་གཏོང་བ་ཕུན་སུམ་ཚོགས་པ་ཡོད་པ་དང་། དེ་དག་ལས་འབྱུང་བའི་གྲགས་པ་ཆེན་པོ་དྲི་མ་མེད་པ། ལྷ་ཡི་ཡུལ་ནམ་མཁའ་དང་། ས་སྟེང་མི་ཡི་ཡུལ་བཅས་འཇིག་རྟེན་གྱི་ཁམས་ཐམས་ཅད་ལ་ཁྱབ་པའམ་རྒྱས་པར་མཛད་ནས། ས་ལ་གནས་པའི་མི་ཐམས་ཅད་ལ་ཕན་པར་མཛད་པ་དང་། མཐོ་རིས་ཀྱི་ལྷ་རྣམས་ནི་ལྷའི་ན་ཆུང་མཆོག་སྟེ། ལྷ་ཡི་བུ་མོ་དང་མཉམ་དུ་འགྲོགས་ནས་ལུས་བདེ་བ་དང་སེམས་དགའ་བས་རབ་ཏུ་མྱོས་ཏེ་དགའ་བ་རྣམས། ཆགས་པ་ལས་སེམས་ངེས་པར་རབ་ཏུ་ཞི་བར་མཛད་དེ། ཉོན་མོངས་པས་ཉམ་ཐག་པའི་སེམས་ཅན་ཚོགས་ཀྱི་འཇིག་པ་དང་སྐྱེ་བ་དང་འཆི་བ་ཐམས་ཅད་ཞི་བར་མཛད་པ་རྒྱལ་བ་རྫོགས་པའི་སངས་རྒྱས་བཅོམ་ལྡན་འདས་འཇིག་རྟེན་གྱི་དབང་པོ་ཉིད་ཀྱི་གོ་འཕང་བརྙེས་ནས། འཇིག་རྟེན་ལས་འདས་པ། སྐྱེ་སོགས་ཀྱི་མིང་ཙམ་ཡང་ཞི་ལ། འཆི་སོགས་ཀྱི་འཇིགས་པ་དང་བྲལ་བས་མི་བསྙེངས་པ། རྒ་རྒྱུ་མེད་པས་མི་བགྲེས་པ། ན་བ་སོགས་ཀྱི་ནོངས་པ་མི་མངའ་བ་སྟེ། དེ་ལྟ་བུའི་གོ་འཕང་མཆོག་བརྙེས་པར་མཛོད་ཅིག་གསུངས་པ་ཡིན་ནོ།།

བཞི་པ་མཇུག་གི་དོན་ལ་གཉིས། མཛད་བྱང་དང་། འགྱུར་བྱང་ངོ་། །དང་པོ་ནི།​

བཤེས་པའི་སྤྲིང་ཡིག་སློབ་དཔོན་འཕགས་པ་ཀླུ་སྒྲུབ་ཀྱིས།།

​མཛའ་བོ་རྒྱལ་པོ་བདེ་སྤྱོད་ལ་བསྐུར་བ་རྫོགས་སོ།། །།​​

​ཞེས་གསུངས་སོ།།

གཉིས་པ་འགྱུར་བྱང་ནི།​

རྒྱ་གར་གྱི་མཁན་པོ་སརྦ་ཛྙ་དེ་ཝ་དང་། ཞུ་ཆེན་གྱི་ལོ་ཙཱ་བ་བན་དེ་དཔལ་བརྩེགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།།​​

ཞེས་གསུངས་སོ། །​ཞེས་པ་འདི་ཡང་དོན་གཉེར་ཅན་འགའ་ཞིག་གིས་བསྐུལ་མ་བྱུང་བར་བརྟེན། (སྤྱི་ལོ་༢༠༠༩ ཟླ་༨)རབ་བྱུང་བཅུ་བདུན་པའི་ས་གླང་ལོ། ཟླ་བ་དྲུག་པའི་ནང་དུ། ཨ་རི་བྷོ་དྷན་ཧམ་(Bowdoinham, Maine, US) ཞེས་པའི་ས་གནས་སུ། རང་གི་ཉེ་གནས་འགའ་ཞིག་ལ་བཤེས་པའི་སྤྲིང་ཡིག་འདི་ཉིད་ཆོས་ཁྲིད་བྱས་པ་སྒྲ་སྒམ་དུ་བཅུག་ཡོད་པ་དེ། བཛྲ་བིདྱཱའི་གཙུག་ལག་སློབ་གཉེར་ཁང་གི་སློབ་ཐོན་ཉེར་གསུམ་པ་རྣམས་ཀྱིས་ཡིག་ཐོག་ཏུ་ཕབ་འདུག་པ་དེ་ལ། རྩ་བ་དང་འཇུ་མི་ཕམ་རིན་པོ་ཆེས་མཛད་པའི་ས་བཅད་སྦྱར་ནས་བཅོས་བསྒྱུར་ཕྲན་བུ་བྱས་པ་འདིས་བསྟན་འགྲོ་ལ་ཕན་པའི་རྒྱུར་འགྲོ་བའི་སྨོན་འདུན་བཅས། གནས་མཆོག་སྟག་མོ་ལུས་སྦྱིན་བཀྲ་ཤིས་ཡང་རྩེ་དགོན་དུ་ཁྲ་འགུ་སྤྲུལ་མིང་པས་བྲིས་པ་དགེ་ལེགས་འཕེལ།། །།​སྤྱི་ལོ་༢༠༢༢ ཟླ་༡ ཚེས་༢༠ ཉིན།


